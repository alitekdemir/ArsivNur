---
title: "Afyon 16 : Hata-Savab cetvelinin zeylidir"
no: 16
id: "A-16"
konu: "Hata-Savab cetvelinin zeylidir"
bolge: "Afyon"
donem: "Afyon Hapis Dönemi"
date: 
yazar: "Said Nursî"
---

# Afyon 16 : Hata-Savab cetvelinin zeylidir

## Hata-Savab cetvelinin zeylidir

82. Gizli cemiyeti var. Ve Emirdağı’nda onunla meşgul olmuş...

Bu ittihamı hiç bir cihetle ispat edilemeyeceğine ve iftira olduğuna kati delili, şiddetli tarassud ve tam bir inziva ve dünya hadisatına hiç kulak vermeyecek derecede bir tecerrüd ve ihtiyarlık ve zaafiyet ve hastalık içinde bulunmasıdır. Haftada yalnız bir tek mektup bir tek yere göndermekten başka hiç muhabere etmeyen ve telifi dahi bırakan ve serbestiyet verildiği halde, hadsiz dostları ve onu dinleyecek hemşehrileri bulunan memleketine gitmeyen ve hizmeti için bir-iki terzi çırağından başka kimseyi istemeyen ve ziyaret için gelenlerden kırktan birisini birkaç dakikadan ziyade yanında durdurmayan bir garip ve kabir kapısında ve beraat etmiş ve otuz seneden beri siyaseti terk etmiş bir biçare hakkında, bu gizli cemiyet isnadının ittihamı öyle büyük ve insafsızca ve zalimane bir hatadır ki, ona temas edenlerden zerre kadar aklı bulunan, “Bu yalandır ve asılsızdır” der.

83-84-85. İddiacı demiş: Said’in gizli düşmanı yok. Ve onu zehirleyen yok. Ve zındık namını verdiği ve kırk seneden beri Said onların ehl-i iman hakkındaki ifsadatına karşı Kuran’ın hakikatleriyle mukabele ettiği bir komite yoktur. Belki onu tazyik eden bir kısım memurlara “zındık” ve “münafık” diyor...

İddiacının bu ittihamı hem kaç vecih ile hata ve yalan hem biçare ve aldanmış ve vazife itibarıyla Said’i hapis veya tazip etmiş, bir kısım Müslüman ve ehl-i iman memurlara o “münafık” ve “zındık” tabirini vermek büyük bir cinayettir. Ve bu dindar milleti bir tahkir ve ittihamdır ki, Said mükerrer demiş: “O vazifeperver Müslümanlar Nurlara zarar vermeyen ve istifade eden adliye memurları beni idamla mahkum etseler, hakkımı onlara helal ederim” deyip, mümkün olduğu kadar müsalahakarane onların vazifelerine dokunacak harekattan çekinen bir münzevi ve garip adam hakkında bu ittiham büyük bir günah ve bir iftiradır. Halbuki Said’i bilenler bilirler ki, mümkün olduğu kadar tekfirden çekinir. Hatta sarih küfrü bir adamdan görse de, yine tevile çalışır, onu tekfir etmez. Her vakit hüsn-ü zanla hareket ettiği halde ona bu ittihamı yapan, elbette kendisi o ittiham ile tam müttehemdir.

Hem “Gizli düşmanı ve ifsad komitesi yok” demesi öyle bir yalandır ki, komünist ve mason ve taşnak gibi çok komiteler lisan-ı hal ile “Bu iftiradır, biz meydandayız” derler. Ve otuz seneden beri emsalsiz bir tarzda Said’in başına gelen elîm hadiseler, hususen bu on ay tecrid-i mutlak ve Said’in her şeyi bırakıp bütün kuvvetiyle Kuran için o mütecaviz din düşmanlarına karşı yüz Nur Risaleleriyle galibane çalışması, o yalan davayı yüz hüccetle tekzip eder.

Hem iddiacının “Onu zehirleyen olmamış” demesi öyle bir hatadır ki, o daima Said ile bulunmak ve sergüzeşte-i hayatına tamamen muttali olmakla ancak o menfî hükmünü ispat ve yirmi sene koltuğum altında işleyen ve görenler hayret eden ve aşılamakla olan zehir çıbanı ve yanımda bulunan dostların görerek şehadetleriyle hem Kastamonu’da hem Denizli hapsinde hem Emirdağı’ndaki tesemmümlerimi inkar etmekle o hatasını tamir edebilir.

86. İddiacı der: Zelzele gibi bazı hadiseler, Nurlara hücum zamanında gelmeleri Nur’un kerametidir ki, zemin hiddet eder. İşte Said’in bu fiili zemine vermesi dine muhaliftir...

Kuran’da <span class="arabic" dir="rtl" title="Meal: “Neredeyse öfkeden parçalanacak!”">تَكَادُ تَمَيَّزُ مِنَ الْغَيْظِ</span>(Mülk Sûresi, 67:8) âyetinde, “Cehennem ehl-i küfre öyle hiddet eder ki, parçalanmak derecesine gelir” manasında olduğu tarzında, teşbih suretinde, “Nurlara hücum hatasıyla zemin hiddet eder ve hava ağlar ve kış kızar. Yani emr-i İlahî ile o mahluklar vazifeleri içinde kuvvet ve kudret-i Rabbaniye’nin tecellisine mazhar olup gazab-ı İlahiyi gösterirler. Beşeri ikaz için titrer, ağlar” demektir.

87. Hem tefâhura meylini gösterir kendini müceddid bilir...

İddiacının “Tefâhura meyli var, kendini makam sahibi bilir,” hatta Said; “ben, seyyid ve Âl-i Beytten değilim fakat bir cihette manevi Âl-i Beytten sayılabilirim” demesine cevap:

**Evvelen:** “Ben Âl-i Beytten sayılabilirim” demekten maksadım, ِ<span class="arabic" dir="rtl" title="Meal: “Onun ailesine”">وَعَلٰى اٰلِهِ</span> duasında dahil olmak için bir ricadır.

**Saniyen:** Nefs-i emmaremi tebrie etmem. Her fenalığa meyli olabilir. Fakat o nefsin kırk sene belasını çeken ve otuz beş seneden beri onun şerlerinden ve heveslerinden çekilmeye çalışan ve a’mâlde bütün kuvvetini ihlasta gören ve o halini yakın dostları müşahede eden ve Nur’un eczaları ve onun müstenkifane ve müstağniyane halkın hürmetinden ve medihlerinden çekilmesi, onun mahviyetkarane meşrebine şehadet eden bir adamı bu ittihamla mesul etmek, pek insafsızca bir hatadır.

Hem Said “Nurlar bir sadaka-i makbule gibi belaların define bir vesiledir” deyip muhtaçları Nurlara teşvik için bazı fevkalade ihsanat-ı İlahiyeyi bir nevi keramet-i Nuriye ve bir lema-i mucize-i Kuraniyeyi, hakikatlerinin bir tefsiri olan Nurlara inikas etmiş demesinin ve izhar etmesinin sebebi ise: Bu millet ve vatana tam bir hizmet-i imaniye yapmak için o ikramat-ı İlahiyeyi bazen yazar, tâ Nurlara itimad ve hüccetlerine kanaat gelsin. Yoksa bu kadar insafsız muarızlara ve evhamlı memurlara karşı, zayıf, fakir ve garip biçare bu kudsi hizmet-i milliye ve vataniyeyi yapamazdı. Bin dereden su toplayan ve habbeyi kubbeler yapan iddiacı gibiler mani olurdu. Nurların makbuliyetine imza basan ve şehadet eden bine yakın işarat-ı gaybiye ve emarat ve vakıatı, Sikke-i Gaybiye Mecmuası delilleriyle isbat etmiş. Bin ince ipler toplansa koca bir halat olur.

88. İddiacı der: Nur, tefsir değil. Hem bazen akideye muhalif gider...

Tefsir iki kısımdır. Biri ibaresini izah eder, biri de hakikatlerini ispat eder. Nurlar bu ikinci kısım tefsirlerin en kuvvetlisi ve en kıymettarı olduğuna, ehl-i dirayet ve dikkat yüz binler şahidler var. Ve Mısır, Şam ve Haremeyn-i şerifeyn’in muhakkik âlimlerinin ve İstanbul ve sair yerlerin müdakkik hocalarının Nurları tasdik edip ilişmemeleri ve Said’in müddet-i hayatında mantıkî ve galibane mücadele-i ilmiyesi, iddiacının bu isnad ve ittihamını tekzip ve reddeder.

89. İddiacının, eski zamanda Ehl-i Sünnete karşı Hasan Sabbah, Batıniyyun mezhebiyle ve Şeyhü’l-Cebel bir Gulat-ı Şia tarikıyla meydana çıkıp siyasi sarsıntı vermeleri gibi, Said’i onlara benzetmesi ve ittiham etmesi pek acib bir yanlıştır. Evet, sünnete muhalif hareket etmemek ve siyasete karışmamak için yirmi üç sene işkenceli esareti, hapsi, ihanetleri kabul eden ve siyasete girmemek için bütün dünyevi rütbelerinden yüzünü çeviren biçare Said’i onlara benzetmek öyle soğuk bir hatadır ki, bu günlerde hararetli ümitlerimizi kıran o ittihamın aynı zamanında gelen kar ve soğuktan daha bâriddir.

Hem iddiacı, güya dünyada ebedî kalınacak ve herkes her cihetle dünya maksatlarına çalışıyor itikadında bulunur gibi, diyor: “Said inkılab aleyhinde ve emniyeti ihlal fikriyle mukaddesatı alet yapıp halkı fesada teşvik ediyor” diye ittihamı öyle bir yanlıştır ki, Nur’un bütün kudsî hakikatlerinin ve talebelerinin uhrevî alâkaları onu reddederler. O iddiacı bilsin ki, bir tek hakikat-i imaniyeyi dünya saltanatıyla değiştirmeyiz. Ve bir tek nükte-i Kuraniye’nin bir paşalık rütbesinden daha ziyade yanımızda ehemmiyeti var.

90. İddiacı, bin dereden su toplamak gibi, Nur Şakirdlerinin birbirlerine karşı muhabbetkarane ve hususi hissiyatlarını ve Nurlardan istifadelerini, samimane ve bazen müfritane gösteren mektuplarını bir esas yaparak cerbezesiyle onlardan medar-ı ittiham çıkarıp bizi irtica ile ittiham etmeye çalışması öyle bir hatadır ki, kabrinde onun çok azabını çekecek. Mesela, uzak bir köyde Muallim Mustafa Sungur’un bir mektubunu hem ona hem bize medar-ı irtica yapıyor. Acaba o genç muallim, Nurlarla hakiki ve imanlı bir muallim ve masum çocuklara hüsn-ü ahlak sahibi bir terbiye edici vaziyetine girmesine şükür ve hamd manasında, “Ben eski sefahet ve dalaletimden kurtuldum” demesiyle bir irtica olur mu? İrtidattan çekinmek ve dalaletten sakınmakla bir fesad, bir irtica değil, belki dersini dinleyecek masumlar adedince bir ıslah, bir manevi terakkidir.
