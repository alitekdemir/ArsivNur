---
title: "Afyon 131 : Zübeyir’in, Kocatepe Gazetesinin yazısına verdiği cevap"
no: 131
id: "A-131"
konu: "Zübeyir’in, Kocatepe Gazetesinin yazısına verdiği cevap"
bolge: "Afyon"
donem: "Afyon Hapis Dönemi"
date: 
yazar: "Said Nursî"
---

# Afyon 131 : Zübeyir’in, Kocatepe Gazetesinin yazısına verdiği cevap

<p class="takdim">[Kahraman Zübeyir’in Kocatepe Gazetesi’ne verdiği cevaptır.]</p>

Bediüzzaman Saidü’n-Nursî gibi realizmin yüksek bir feylesofu olan bir dâhi hakkında vereceğiniz bir malumattan memnun kalmış, sevinmiştik. Bu husustaki merak ve tecessüsle takip edeceğimiz yazılarınızı sabırsızlıkla bekliyorduk.

29 Teşrin-i Evvel 948 tarihli nüshanızda ilk yazınızı okuyunca müteessir olmakla beraber, bu ehemmiyetli âlemşümul hadisenin içyüzüne vakıf olmadan sathi bir malumat eseri olan yazılarınızı sütunlarınızda neşrettiğinize hayret ettik. Zira biz gazeteyi realiteyi tahrif veya tahvil etmeden motomot (aynen) efkar-ı umumiyeye arzeden bir neşir vasıtası olarak biliyoruz ve böyledir.

Şimdi yazılarınızdaki yanlışları sırasıyla takdim ediyoruz:

1- Saidü’n-Nursî’nin şöhreti “Bedi’zaman” değildir, “Bediüzzaman”dır.

2- Bediüzzaman Denizli’ye nefyedilmemiştir. Orada sadece beraatle neticelenen muhakemesi yapılmıştır.

3- Bediüzzaman Denizli ve Isparta’da mahkum edilmemiştir. Bilakis masumiyeti güneş gibi aşikar olarak beraat ettirilmiştir.

4- ‘Şeyh’ diye, tarikat tesis eden ve tarikat dersi verene denir. Bediüzzaman’ın tarikatla ilgisi olmadığı mahkemelerde ispat edilmiştir. Bu itibarla Bediüzzaman şeyh değildir. Onun eserleri vardır. Cemiyeti eserleriyle irşad etmiş ve etmektedir. Eser veren bir kimseye de ‘müellif’ denir. O harika eserleriyle dahi bir müellif olarak büyük bir şöhret ve değere mazhar olmuştur.

5- ‘Mürid’ tabiri de, şeyh ile talebesi mabeynindeki bir ıstılahtır. Bediüzzaman’la mahkemeye verilen temiz nasiyeli şahsiyetler mürid değildir. Bediüzzaman’ı dâhi bir feylesof ve üstad bilip, eserlerini iştiyakla okuyan ve yazan ve kendilerini böylelikle eserlerinden ilim ve irfan elde ettikleri hocalarının talebeleri addeden kimselerdir.

6- Rejim aleyhinde ve dini propaganda mahiyetinde gördüğümüz cümleler, üç mahkemenin gayet geniş ve dakik tahkikat ve taharriyatı Bediüzzaman’ın yazılarında rejim aleyhinde bir tek cümle tespit edemediği halde; sizin bu körükörüne yaptığınız taklit efkar-ı umumiye indinde gazeteniz hakkında menfi bir kanaat uyandırmış ve gazetecilik şeref ve haysiyetiyle kabil-i telif olmayan vukufsuzluğunuzu şiddetle reddetmiştir. Bediüzzaman propagandacı değildir. O, harika eserleriyle materyalizm bataklıklarında halaskarlık vazifesini yapmış, eserlerini bulup okuyabilen millet ve gençliğimizin ahlak ve fazilet bağlarını takviye etmiştir. Bu hilaf kabul etmez hakikatı, yüzlerce eseri teyit etmektedir.

7- Yüzlerce eserleriyle bu vatan ve millete senelerdir mürşidlik eden, materyalizm ve rasyonalizm gibi komünistlerin iki dehşetli silahı olan felsefenin hakikatla hiç alakası olmadığı, tamamen batıl ve muhal olduğunu ispat edip felsefe âleminde yeni bir çığır açmasıyla komünistlikle zehirlenmek tehlikesine maruz kalan kahraman Türk gençliğini kızıl ejderin yaralayıcı vahşeti ve korkunç pençesine düşmekten kurtaran bir mütefekkir, bir dâhi ve realizm feylesofuna alelade bir insan nazarıyla bakmanın bir cinayet olduğunu herhalde siz de takdir edersiniz.

Said-ün Nursî’deki bahr-ı umman halindeki bir ilim ve harika bir şahsiyetin mevcudiyetini, dahiyane telif ettiği eserlerini dikkat ve iştiyakla tetebbu eden allâmeler tasdik ederek, ona ‘Bediüzzaman’ şöhretini vermişlerdir. O dâhi hiç bir menfaat gözetmeden yalnız ve yalnız bu mübarek vatan ve kahraman Türk milleti ve eşsiz Türk gençliğini komünistlik ve masonluktan muhafaza etmek için hiç görülmeyen bir feragat-ı nefisle, komünist ve masonların taarruz ve tazyiklerine karşı göğüs gererek, yılmadan çekilmeden, yorulup yıpranmadan çalışmıştır. Gayet şümullü ve ehemmiyetli davasının tahakkukunda da daima muvaffak, muzaffer olmuştur.

İstanbul, Ankara Üniversitesi gibi en yüksek bir ilim ve irfan ocağı muhitinde Yirminci Asrın tek realizm feylesofu diye takdir ve tahsin ile tanıtılan dâhi bir büyüğümüz herhangi bir insan seviyesinde görülemediği gibi; bugün en yüksek bir ilim adamı ile bile mukayesesi kabil değildir.

Çünkü Mısır’daki Camiü’l-Ezher gibi büyük bir İslam üniversitesindeki allâmeler dahi, onun eseri karşısında hayranlık ve takdirkarlıklarını izhar ederek onun manevi büyüklüğü karşısında gıyaben tazimkar vaziyet takınmışlardır. Bediüzzaman’ı tanıyan ehl-i ilim şu kanaata sahip olmuşlardır: “Bediüzzaman’ın cevaplandıramayacağı bir sual yoktur. Bediüzzaman’ın ikna edemeyeceği bir allâme tahmin ve tasavvur edemiyoruz.”

8- “Birden terk eden” cümlesindeki “terk” değil, “derk”tir.

Yazılarınızdaki yanlışları çok kısa olarak izah ettik. Yoksa o değişiklikleri gazeteniz sahifesiyle yirmi sayfalık bir yazı ile açıklamak lazım geliyor. Bu münasebetle bir memleketin mühim bir elemanı olmanız hasebiyle sizin ile şu kadarcık konuşabileceğiz. Şöyle ki:

Türk Milleti cihanşümul bir çok dâhiler yetiştirmiştir. Memleketimizi kırk senedir satmak kasdıyla çabalayan mukaddesat düşmanı ve vatan haini olan mason ve komünistler, o dâhileri neslimize tanıtmamışlardır. Daima gizlemeye çalışmışlardır. Aynen bunun gibi Yirminci Asır’da tek bir feylesof olan Bediüzzaman Saidü’n-Nursî’yi de kapatmaya çalışmışlar ve bir derece muvaffak olmuşlardır. Fakat uyanık Türk Milleti ve Türk gençliği o dâhideki yüksek hakikati görmüş ve onu tanımış ve tanıtmıştır. O dâhinin cihanşümul dehasını bütün dünya ilim âlemine tanıtmakta Türk gençliği gecikmeyecektir. Zaten o yüksek hakikat şimdiye kadar kendi kendini tanıtmış ve tanıtacaktır. Binlerce nüshanın, bir haftada kapışılacak olan o harika eserlerin tabına intizar etmektedir.

Hakikat böyle iken, siz onun kıymetini idrak edemezseniz; böyle tahrifkar yazılarınızla komünist ve masonlara yardım etmiş olursunuz ve böylelikle de affı kabil olmayan bir cinayetin faili hükmünde oluyorsunuz. Bunu da sizden ümid etmiyoruz. Bilakis büyük değerlerin tanıtılmasına, vatan ve millet ve gençliğimizin ve beşeriyetin ilim ve irfana sahip olmalarında büyük yardımları yapmanızı bekliyoruz ve bu yazımızı Matbuat Kanunu mucibince de gazetenizin aynı sütununda neşretmenizi, kanunun verdiği hakka dayanarak istiyoruz.

*Zübeyir*
