---
title: "Afyon 5 : Afyon hapsini netice veren hadisenin “On Vecih” ile kanunsuz olması"
no: 5
id: "A-5"
konu: "Afyon hapsini netice veren hadisenin “On Vecih” ile kanunsuz olması"
bolge: "Afyon"
donem: "Afyon Hapis Dönemi"
date: 
yazar: "Said Nursî"
---

# Afyon 5 : Afyon hapsini netice veren hadisenin “On Vecih” ile kanunsuz olması

<p class="takdim">[Denizli beraetimizden sonra üç buçuk sene münzevi ve siyasetle alâkasız olduğum halde Afyon hapsini netice veren bu yeni hadisenin “On Vecih” ile kanunsuz olduğunu beyan ediyorum.]</p>

**Birincisi**: Üç mahkeme ve üç ehl-i vukufun ve Ankara’nın yedi makamâtında ve adliyelerin elinde iki sene Risale-i Nur tetkikle nazardan geçtiği halde, ittifak ile hiçbir muhalif kalmadan hem umum risalelerin beraatine hem Said ile beraber yetmiş beş arkadaşı birlikte beraat edildiği ve bir gün bile ceza verilmediği halde, yeniden evrak-ı muzırra gibi o risalelere el uzatmak, ne derece kanunsuzdur, zerre kadar insafı olan bilir.

**İkincisi**: Beraatten sonra üç buçuk sene Emirdağı’nda münzevi, garib, kapısını hem dışarıdan kilid hem içeriden sürgü ile kapayan ve yüzde bir adamı zaruri bir iş olmadan yanına kabul etmeyen ve yirmi seneden beri devam eden telifini de bırakıp, daha telif etmeyen bir adama dünya siyaseti için kapısının kilidini kırarak gelip, arabî evradından ve başındaki bir-iki levha-i imaniyeden başka taharriciler bir şey bulamadıkları halde, bu eziyetin verilmesi ne derece hilaf-ı kanun olduğunu zerre kadar insafı bulunan anlar.

**Üçüncüsü**: Mahkemede söylediğim gibi: Yetmiş şahidin tasdiki ile, yedi sene Harb-i Umumi’yi bilmeyen ve merak etmeyen ve sormayan ki, şimdi on senedir aynı o halde bulunan ve yirmi beş seneden beri hiçbir gazeteyi okumayan ve dinlemeyen ve otuz seneden beri <span class="arabic" dir="rtl" title="Meal: “Şeytandan ve siyasetten Allah’a sığınırım.”">اَعُوذُ بِاللّٰهِ مِنَ الشَّيْطَانِ وَالسِّيَاسَةِ</span> deyip, siyasetten bütün kuvvetiyle kaçan ve yirmi iki sene işkenceli sıkıntılar çektiği halde, ehl-i siyasetin nazar-ı dikkatini kendine celbetmemek ve siyasete karışmamak için bir defa istirahatı için hükümete müracaat etmeyen bir adama, dehşetli bir siyasi gibi ve siyasi entrikacısı gibi onun menzilini ve inzivagahını basıp hasta halinde emsalsiz bir sıkıntı vermek, hiçbir kanuna muvafık gelir mi? Zerre kadar vicdanı bulunan bu hale acıyacak!..

**Dördüncüsü**: Eskişehir Mahkemesi’nde altı ay tetkikten sonra, sebebi de cemiyetçilik, tarikatçılık olduğu o evham bahanesiyle büyük bir reisin ona şahsi garazı ile onun aleyhinde bazı adliyecileri teşvik ettiği halde, cemiyetçilik ve tarikatçılık ve Risale-i Nur cihetinde beraat ettirip, yalnız Risale-i Nur’un bir küçücük parçası olan Tesettür Risalesini bahane ederek kanun ile değil de, yalnız kanaat-ı vicdaniye ile yüz şakird içinde beş-on şakirde altı ay ceza verdiler ki; tetkik zamanına kadar dört buçuk ay mevkuf, bir buçuk ay hapis kaldıkları ve on sene sonra Denizli Mahkemesi yine dokuz ay cemiyetçilik ve tarikatçılık gibi birkaç bahane ile yirmi senelik bütün mektubat ve telifatları inceden inceye tetkik ile beraber, Ankara’nın Ağır Ceza Mahkemesine beş sandık kitaplar gönderdikleri ve iki sene o kitaplar ve mektuplar, Ankara ve Denizli Mahkemesi’nde tetkikten geçtikleri halde, o mahkemeler ittifakla cemiyetçilik ve tarikatçılık [^1] vesair bahaneleri cihetinde beraat kararı verip o kitap ve mektupları aynen sahiplerine iade ve Said’i arkadaşlarıyla beraber beraat ettirdikleri halde, “bir siyasi cemiyetçi” nazarıyla ve “entrikacı bir adam” tarzında onu ittiham etmek ve adliye memurlarını onun aleyhinde tarikat noktasında sevketmek, ne kadar kanunsuz olduğunu insaniyeti sukut etmeyen bilir.

**Beşincisi**: Ben, Risale-i Nur mesleğinin esası ve otuz seneden beri bir düstur-u hayatım olan “Şefkat” itibariyle; bir masuma zarar gelmemek için bana zulmeden canilere, değil ilişmek, belki beddua da edemiyorum. Hatta en şiddetli bir garaz ile bana zulmeden bazı fasık, belki dinsiz zalimlere hiddet ettiğim halde değil maddi, belki beddua ile de mukabeleden beni o şefkat menediyor. Çünkü o zalim gaddarın, ya peder ve validesi gibi ihtiyar biçarelere veya evladı gibi masumlara maddi zarar gelmemek için o dört-beş masumların hatırına binaen o zalim gaddara ilişmiyorum. Bazen da helal ediyorum.

İşte bu sırr-ı şefkat içindir ki; idare ve asayişe katiyen ilişmediğim gibi, bütün arkadaşlarıma da o derece tavsiye etmişim ki, üç vilayetin insaflı zabıtalarının bir kısmı itiraf etmişler ki: “Bu Nur Şakirdleri manevi bir zabıtadır; idare ve asayişi muhafaza ediyorlar.” dedikleri ve bu hakikata binler şahid ve yirmi sene hayatıyla tasdik ve binler şakirdlerin de zabıtaca hiçbir vukuat kaydetmemesi ile teyid ettikleri halde, o biçare adamın ihtilalci ve insafsız bir komiteci gibi menzilini basmak ve insafsız adamlar ona ihanet etmek ve menzilinde bir şey bulamamakla beraber, yüz cinayeti bulunan bir adam gibi hatta gayet kıymettar ve antika ve mucizeli Kuran’ını ve başındaki imanî levhalarını evrak-ı muzırra gibi toplamak, acaba hangi kanun müsaade eder. Böyle asayişe hüsn-ü ahlak ile hizmet eden dindar binler zatları, evham yüzünden idare ve asayiş aleyhine zorla sevk etmek, hangi maslahat icabıdır?

**Altıncısı**: Bundan otuz sene evvel, Cenab-ı Hakk’ın inayetiyle dünyanın muvakkat şan ve şeref ve enaniyetli hodfüruşluk ve şöhretperestliğinin ne kadar faydasız ve manasız olduğunu hadsiz şükür olsun ki Kuran’ın feyziyle anlamış bir adamın o zamandan beri bütün kuvvetiyle nefs-i emmaresiyle mücadele edip mahviyet etmek, benliğini bırakmak ve tasannu ve riyakarlık yapmamak için elden geldiği kadar çalıştığına, ona hizmet eden veya arkadaşlık edenler, kati bildikleri ve şehadet ettikleri halde ve yirmi seneden beri herkes kendi hakkında hoşlandığı ziyade hüsn-ü zan ve teveccüh-ü nas ve şahsını medh ü senadan ve kendini manevî makam sahibi olduğunu bilmekten herkese muhalif olarak bütün kuvvetiyle kaçtığını ve hem has kardeşlerinin onun hakkındaki hüsn-ü zanlarını reddedip, o halis kardeşlerinin hatırını kırması ve yazdığı cevabi mektuplarında, onun hakkında medihlerini ve ziyade hüsn-ü zanlarını kabul etmemesi ve kendini faziletten mahrum gösterip bütün fazileti Kuran’ın tefsiri olan Risale-i Nur’a ve dolayısıyla Nur Şakirdlerinin şahs-ı manevisine verip kendini âdi bir hizmetkar bilmesi kati ispat ediyor ki, şahsını beğendirmeğe çalışmadığı ve istemediği ve reddettiği halde, onun rızası olmadan bazı dostları, uzak bir yerden onun hakkında ziyade hüsn-ü zan edip medhetmeleri, bir makam vermeleri ve Kütahya havalisinde tanımadığı bir vaizin bazı sözleriyle ve Kütahya’ya hiç mektup göndermediğim ve benim imzamı taklid ile yazılan ve medar-ı mesuliyet tevehhüm edilen bir mektup ile ve kimin yazısı bilinmeyen dokunaklı bir kitap Balıkesir’de bulunmasıyla acaba hangi kanun ile medar-ı mesuliyet olur ki, o biçare, hasta ve çok ihtiyar ve garip ve münzevi odasına büyük bir cinayet işlemiş gibi kilidini kırıp taharri memurlarını sokmak, hem evradından ve levhalarından başka bir bahane de bulamamak; acaba dünyada hiçbir kanun, hiçbir siyaset bu taarruza müsaade eder mi?

**Yedincisi**: Bu sırada dahilde o kadar dahili, harici heyecanlı parti cereyanları varken ve bundan tam istifade etmek yani, mahdut birkaç arkadaşına bedel çok diplomatları, kendisine taraftar kazanmak için zemin hazır iken, sırf siyasete karışmamak ve ihlasına zarar vermemek ve hükümetin nazarını kendine celb etmemek ve dünya ile meşgul olmamak için bütün arkadaşlarına yazıp ki: “Sakın cereyanlara kapılmayınız, siyasete girmeyiniz, asayişe dokunmayınız!” dediği ve iki cereyan bu çekinmesinden ona zarar verdikleri; eskisi evhamından, yenisi de “bize yardım etmiyor” diye ona çok sıkıntı verdikleri halde, ehl-i dünyanın dünyalarına hiç karışmayıp kendi ahireti ile meşgul olan ve memleketinde Nurs Karyesi’nde öz kardeşine yirmi iki sene zarfında bir tek mektup yazmayan ve o vilayetlerdeki dostlarına yirmi senede on mektup yazmayan bir biçareye, onun ahiret meşguliyetine bu kadar ilişmeğe hangi kanun müsaade ediyor? Ve vatana ve millete ve ahlaka çok zararlı olan dinsizlerin kitaplarının intişarına ve komünistlerin neşriyatına serbestiyet kanunu ile ilişilmediği halde, üç mahkeme medar-ı mesuliyet olacak içinde hiçbir maddeyi bulmayan ve millet ve vatanın hayat-ı ictimaiyesini ve ahlakını ve asayişini temine yirmi seneden beri çalışan ve bu milletin hakiki bir nokta-i istinadı olan alem-i İslam’ın uhuvvetini ve bu millete dostluğunu iade ve takviyesine tesirli bir suretle çabalayan ve Diyanet Riyaseti’nin uleması tenkid niyetiyle Dahiliye Vekili’nin emriyle üç ay tetkikten sonra, tenkid etmeyerek tam kıymetini takdir edip: “Kıymettar eser...” diye Diyanet Kütübhanesine konulan Zülfikar ve Asa-yı Musa gibi ve -kabr-i Peygamberi üzerinde (Aleyhissalatu Vesselam) alamet-i makbuliyet olarak “Asa-yı Musa” mecmuasını hacılar gördükleri halde- Nur eczalarını evrak-ı muzırra gibi toplayıp mahkeme eline vermek; acaba hiç bir kanun, hiç bir vicdan, hiç bir insaf buna müsaade eder mi?

**Sekizincisi**: Yirmi iki sene sıkıntılı, sebebsiz bir nefiyden sonra tam serbestiyet verildiği halde, binler akraba ve ahbabı bulunan doğduğu memlekete gitmeyerek, gurbeti, kimsesizliği tercih ederek, ta ki dünyaya ve hayat-ı ictimaiyeye ve siyasete temas etmesin. Ve çok sevaplı olan camideki cemaatın hayrını bırakıp odasında yalnız namazını kılıp oturmasını tercih eden, yani halkın hürmetinden çekinmek olan bir halet-i ruhiyeyi taşıyan ve yirmi sene hayatının şehadetiyle ve binler Türk kıymettar zatların tasdikiyle, dindar, müttakî bir Türkü, lakayd çok Kürdlere tercih eden, hatta mahkemede Hafız Ali gibi kuvvetli imanı bulunan bir Türk kardeşini, yüz Kürd’e değiştirmediğini ispat eden ve hürmet ve ihtiram görmemek için zaruret olmadan halklarla görüşmeyen ve camiye gitmeyen ve kırk seneden beri bütün kuvvetiyle, bütün asarıyla İslamiyet’in uhuvvetine ve Müslümanların birbirine muhabbetine çalışan ve Türk milleti Kuran’ın bayraktarı ve sena-i Kuraniye’ye mazhar olduğu için o milleti çok seven ve hayatını onlar içinde geçiren bir adam hakkında, sabık vali resmi lisan ile ihanet için propaganda yapmak ve dostlarını ürkütmek için “o Kürd’dür, siz Türksünüz; O Şafii’dir, siz Hanefi’siniz” deyip herkesi ürkütüp ondan çekindirmeye çalışması ve yirmi senede ve iki mahkemede, tarz-ı kıyafeti değiştirilmeye mecbur edilmeyen ve şapka yarı askerin başından kalkmasıyla beraber, münzevi bir adamın zorla başına şapka giydirmeye cebretmeyi hangi maslahat, hangi kanun buna müsaade eder?

**Dokuzuncusu**: Çok mühimdir, [^2] kuvvetlidir, fakat siyasete temas ettiği için sükût ediyorum.

**Onuncusu** : Bu da, hiç bir kanun müsaade etmediği ve hiçbir maslahat bulunmadığı, yalnız manasız evhamdan bir habbeyi kubbeler yapmaktan ve hiç bir kanuna girmeyen bir taarruzdur. Bu da, mesleğimizce bakamadığımız siyasete temas etmemek için sükût ederek böylece on vecihle kanunsuz muamelelere karşı yalnız:  
<span class="arabic" dir="rtl" title="Meal: “Allah bize yeter, O ne güzel vekildir!” [Âl-i İmrân Sûresi, 3:173]">حَسْبُنَا اللّٰهُ وَنِعْمَ الْوَكِيلُ</span> deriz.

***
[^1]: Nur’ların esası ve hedefi, iman-ı tahkiki ve hakikat-ı Kuraniye’dir. Onun için mahkeme tarikat noktasında beraat vermişler. Hem bu yirmi senede hiç bir adam dememiş: “Bana tarikat vermiş.” Hem bin seneden beri, bu milletin ekser ecdadı bağlandığı bir meslek, sebeb-i mesuliyet olamaz. Hem gizli münafıklar hakikat-ı İslamiyet’e “tarikat” namını takıp, bu milletin dinine taarruz ettiklerine karşı galibâne mukabele edenler, tarikatle ittiham edilmezler. Cemiyet ise, uhuvvet-i İslamiye cihetinde bir uhrevî kardeşliktir. Yoksa siyasi cemiyet olmadığına, üç mahkeme hüküm vermişler. O cihette beraat ettirmişler.
[^2]: İslam hükümetlerinde Hristiyan ve Yahudi bulunması ve Hristiyan ve Mecusî hükümetlerinde Müslümanlar bulunduğu gösteriyor ki, idare ve asayişe bilfiil ilişmeyen muhaliflere, kanunca ilişilmez. Hem imkanât, medar-ı mesuliyet olamaz. Yoksa herkes bir adamı öldürebilir diye, herkesi bu imkanât ile mahkemeye vermek lâzım gelir.
