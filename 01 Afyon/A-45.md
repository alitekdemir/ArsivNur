---
title: "Afyon 45 : Bütün vazife-i müdafaatı Nur erkanlarına bırakmaya kalben mecbur oldum"
no: 45
id: "A-45"
konu: "Bütün vazife-i müdafaatı Nur erkanlarına bırakmaya kalben mecbur oldum"
bolge: "Afyon"
donem: "Afyon Hapis Dönemi"
date: 
yazar: "Said Nursî"
---

# Afyon 45 : Bütün vazife-i müdafaatı Nur erkanlarına bırakmaya kalben mecbur oldum

<p class="arabic" dir="rtl" title="Meal: “Subhân Allah’ın adıyla” * “Hiçbir şey yoktur ki O'nu hamd ile tesbih etmesin” [İsrâ 17:44]">بِاسْمِهِ سُبْحَانَهُ * وَاِنْ مِنْ شَىْءٍ اِلاَّ يُسَبِّحُ بِحَمْدِهِ</p>

Aziz, Sıddık Kardeşlerim!

İki ehemmiyetli sebep ve bir kuvvetli ihtara binaen ben bütün vazife-i müdafaatı buraya gelen ve gelecek Nur erkanlarına -hususan H, R, T, F, S.- (*) bırakmaya kalben mecbur oldum.

**Birinci Sebep**: Ben hem sorgu dairesinde hem çok emarelerden kati bildim ki, bana karşı ellerinden geldiği kadar müşkilat yapmaya ve fikren onlara galebe etmemden kaçmaya çalışıyorlar ve resmen de onlara iş’ar var. Güya ben, konuşsam mahkemeleri ilzam edecek derecede ve diplomatları susturacak bir iktidar-ı ilmî ve siyasî göstereceğim diye benim konuşmama bahanelerle mani oluyorlar. Hatta sorguda bir suale karşı dedim: “Tahattur edemiyorum.” O hakim taaccüb ve hayretle dedi: “Senin gibi fevkalade acib zekavet ve ilim sahibi nasıl unutur?” Onlar Risale-i Nur’un harika yüksekliklerini ve ilmî tahkikatını benim fikrimden zannedip dehşet almışlar. Beni konuşturmak istemiyorlar.

Hem güya benim ile kim görüşse birden Nur’un fedakar bir talebesi olur. Onun için beni görüştürmüyorlar. Hatta Diyanet Reisi dahi demiş: “Kim Onun ile görüşse, Ona kapılır, cazibesi kuvvetlidir.” Demek şimdi işimi de sizlere bırakmaya maslahatımız iktiza ediyor. Ve yanınızdaki yeni ve eski müdafaatlarım, benim bedelime sizin meşveretinize iştirak eder, o kâfidir.

İkinci Sebebi başka vakte bırakıldı. Ama ihtar-ı manevinin kısacık bir işareti şudur: Bana yirmi beş sene siyaseti ve gazeteleri ve sair çok fani şeyleri terkettiren ve onlarla meşguliyeti meneden gayet kuvvetli bir vazife-i uhreviye ve tesirli bir halet-i ruhiye beni bu meselenin teferruatıyla iştigal etmeme katiyen mani oluyorlar. Sizler, bazen ara sıra iki dava vekilimizle meşveretle benim vazifemi dahi görürsünüz.

*S. A.*

***

1. Pusulanın orijinali.
![[Afyon-045-NurErkan1.jpg|300]]
![[Afyon-045-NurErkan2.jpg|300]]


***
[^1]: * Husrev, Refet, Tahirî, Feyzi, Sabri.
