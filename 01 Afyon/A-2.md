---
title: "Afyon 2 : İddianameye karşı İtiraznamemdir"
no: 2
id: "A-2"
konu: "İddianameye karşı İtiraznamemdir"
bolge: "Afyon"
donem: "Afyon Hapis Dönemi"
date: 
yazar: "Said Nursî"
---

# Afyon 2 : İddianameye karşı İtiraznamemdir

<p class="arabic"><span class="arabic" dir="rtl" title="Rahman ve Rahîm olan Allah’ın adıyla">بِسْمِ اللّٰهِ الرَّحْمٰنِ الرَّحِيمِ</span><br><span class="arabic" dir="rtl" title="Ve yalnız O’ndan yardım dileriz">وَبِهِ نَسْتَعِينُ</span></p>

<p class="takdim">[On sekiz sene sükûttan sonra mecburiyet tahtında bu istida mahkemeye ve sureti Ankara makamâtına verilmişken, tekrar vermeye mecbur olduğum İddianameye karşı İtiraznamemdir.]</p>

Malum olsun ki, Kastamonu’da üç defa menzilimi taharri etmek için gelen iki müddeiumumi ve iki taharri komiserlerine ve üçüncüde polis müdürüne ve altı-yedi komiser ve polislere ve Isparta’da müddeiumumun suallerine ve Denizli ve Afyon Mahkemesine karşı dediğim ayn-ı hakikat küçük bir müdafaanın hülasasıdır. Şöyle ki:

Onlara dedim: Ben, onsekiz-yirmi senedir münzevi yaşıyorum. Hem Kastamonu’da 8 senede karakol karşısında ve sair yerlerde dahi 20 senedir daima tarassud ve nezaret altında kaç defa menzilimi taharri ettikleri halde, dünya ile ve siyaset ile hiçbir tereşşuh, hiçbir emare görülmedi. Eğer bir karışık halim olsa idi, oraların adliyeleri ve zabıta ve hükümeti bilmedi veyahut bildi, aldırmadı. Elbette benden ziyade onlar mesuldürler. Eğer yoksa, bütün dünyada kendi ahireti ile meşgul olan münzevilere ilişilmediği halde, neden bana lüzumsuz ve vatan ve milletin zararına bu derece ilişiyorsunuz!

Biz Risale-i Nur Şakirdleri, Risale-i Nur’u değil dünya cereyanlarına, belki kâinata da alet edemeyiz. Hem Kuran bizi siyasetten şiddetle men etmiş. Evet, Risale-i Nur’un vazifesi ise; hayat-ı ebediyeyi mahveden ve hayat-ı dünyeviyeyi de dehşetli bir zehire çeviren küfr-ü mutlaka karşı, imanî olan hakikatleri gayet kati ve en mütemerrid zındık feylosofları dahi imana getiren kuvvetli burhanlarla isbat edip Kuran’a hizmet etmektir. Onun için Risale-i Nur’u hiç bir şeye alet edemeyiz.

**Evvelen**: Kuran’ın elmas gibi hakikatlerini, ehl-i gaflet nazarında bir propaganda-i siyaset tevehhümüyle cam parçalarına indirmemek ve o kıymettar hakikatlere hıyanet etmemektir.

**Saniyen**: Risale-i Nur’un esas mesleği olan şefkat ve hak ve hakikat ve vicdan, bizleri şiddetle siyasetten ve idareye ilişmekten menetmiş. Çünkü, tokada ve belaya müstahak ve küfr-ü mutlaka düşmüş bir-iki dinsize müteallik, yedi-sekiz çoluk çocuk, hasta, ihtiyar masumlar bulunur. Musibet ve bela gelse, o biçareler dahi yanarlar. Bunun için neticenin de husulü meşkuk olduğu halde, siyaset yoluyla idare ve asayişin zararına hayat-ı ictimaiyeye karışmaktan şiddetle men edilmişiz.

**Salisen**: Bu vatanın ve bu milletin hayat-ı ictimaiyesi bu acib zamanda anarşilikten kurtulmak için “Beş esas” lazım ve zaruridir: 
1) hürmet, 
2) merhamet, 
3) haramdan çekinmek, 
4) emniyet, 
5) serseriliği bırakıp itaat etmektir.
Risale-i Nur hayat-ı ictimaiyeye baktığı zaman, bu beş esası kuvvetli ve kudsi bir surette tespit ve tahkim ederek, asayişin temel taşını muhafaza ettiğine delil ise, bu 20 sene zarfında Risale-i Nur yüz bin adamı, vatan ve millete zararsız birer uzv-u nafi’ hükmüne getirmesidir. Buna Isparta ve Kastamonu vilayetleri şahittir. Demek Risale-i Nur’un ekseriyet-i mutlaka eczalarına ilişenler, herhalde bilerek veya bilmeyerek anarşilik hesabına vatana ve millete ve hâkimiyet-i İslamiye’ye hıyanet ederler.

Risale-i Nur’un 130 risalelerinin -iki üç hususileri müstesna olarak- bu vatana yüz yirmi büyük faydasını ve hasenesini, vehham ehl-i gafletin sathi nazarlarına kusurlu tevehhüm edilen iki-üç risalenin mevhum zararları çürütemez. Onları bunlar ile çürüten, gayet derecede insafsız bir zalimdir.

Amma benim ehemmiyetsiz şahsımın kusurları ise, bilmecburiye istemeyerek derim ki:  
Yirmi iki sene müddetinde gurbette, haps-i münferid hükmünde yalnız ve münzevi olarak hayat geçiren (1) <br>ve bu müddet zarfında ihtiyarıyla bir defa çarşıya ve mecma-ı nâs büyük camilere gitmeyen (2) <br>ve çok tazyik ve sıkıntı verildiği halde bütün emsali menfîlere muhalif olarak istirahatı için bir tek defa hükümete müracat etmeyen (3) <br>ve yirmi sene zarfında hiç bir gazeteyi okumayan (4) <br>ve dinlemeyen (5) <br>ve merak etmeyen (6) <br>ve tam iki sene Kastamonu’da ve yedi sene başka menfâlarında bütün yakın ve görüşen dostların şehadetiyle küre-i arz yüzündeki boğuşmaları ve harpleri ve sulh olmuş olmamış ve daha kimler harp ettiklerini bilmeyen (7) <br>ve merak etmeyen (8) <br>ve sormayan (9) <br>ve üç sene, yakınında konuşan radyoyu üç defadan başka dinlemeyen (10) <br>ve hayat-ı ebediyeyi imha eden ve hayat-ı dünyeviyeyi dahi elem içinde eleme, azap içinde azaba çeviren küfr-ü mutlaka karşı galibâne Risale-i Nur ile mukabele ettiğine, onun ile imanlarını kurtaran yüz bin şahidin şehadetiyle isbat eden (11) <br>ve Kuran’dan tereşşuh eden Risale-i Nur ile ölümü, yüz bin adam hakkında idam-ı ebedîden terhis tezkeresine çevirmeye vesile olan (12) <br>bir adama bu derece ilişmek ve meyus etmek ve onu ağlatmakla, o masum yüz binler kardeşlerini ağlatmaya hangi kanun var? Hangi maslahat var? Adalet namına emsalsiz bir gadir olmaz mı? Ve kanun hesabına emsalsiz bir kanunsuzluk değil mi?

***

Eğer bu taharrilerde bazı vazifedar memurların itiraz ettikleri gibi, derseniz ki: “Sen ve bir-iki risalen rejime ve usulümüze muhalif gidiyor?” Elcevap:

**Evvelen**: O yeni usulünüzün münzevilerin çilehanelerine girmeye hiç bir hakkı yok.

**Saniyen**: Bir şeyi reddetmek ayrıdır, kalben kabul etmemek te ayrıdır ve amel etmemek bütün bütün ayrıdır. Ehl-i hükümet ele bakar, kalbe bakmaz. İdare ve asayişe ilişmeyen şiddetli muhalifler her hükümette bulunur. Hatta Hazret-i Ömer radıyallahu anh’ın taht-ı hâkimiyetindeki Hristiyanlar, kanun-u şeriatı ve Kuran’ı inkar ettikleri halde ilişmiyordu. Hürriyet-i fikir ve serbestiyet-i vicdan düsturuyla Risale-i Nur’un bir kısım şakirdleri idareye dokunmamak şartıyla, rejim ve usulünüzü ilmen kabul etmezse ve muhalif amel etse, hatta rejimin sahibine adavet etse, onlara kanunen ilişilmez.

Risaleler ise; o gibi risalelere mahrem demişiz, neşrini menetmişiz. Hatta bu defa bu hadiseye sebebiyet veren risale, Kastamonu’da sekiz sene zarfında bir veya iki defa bir tek nüsha birisi bana getirdi. Aynı günde kaybettirdik. Şimdi siz zorla onu teşhir ediyorsunuz ve iştihar da etti.

Malumdur ki, bir mektupta kusur olsa, yalnız o kusurlu kelimeler sansür edilir, mütebakisine izin verilir. Eskişehir Mahkemesi’nde dört ay tetkikat neticesinde, yüz nur risalesinde medar-ı tenkid yalnız on beş kelime bulmaları ve şimdi dört yüz sayfalı Zülfikar’ın yalnız iki sayfasında irsiyet ve tesettür ayetlerinin otuz sene evvel yazılmış tefsiri bulunması ve şimdiki kanun-u medeniyete uygun gelmemesinden başka medar-ı mesuliyet bulunmaması gösteriyor ki; onun hedefi dünya değil, herkes ona muhtaçtır. O dört yüz sayfalık herkese menfaatli Zülfikar iki sayfa için müsadere edilmez. O iki sayfa çıkarılsın. O mecmuamızı bize iade etmek hakkımızdır.

***

Eğer dinsizliği bir nev siyaset zannedip bu hadisede bazıların dedikleri gibi deseniz: “Bu risalelerin ile medeniyetimizi, keyfimizi bozuyorsun?”

Ben de derim: ***“Dinsiz bir millet yaşayamaz.”*** dünyaca bir umumi düsturdur; ve bilhassa küfr-ü mutlak olsa, cehennemden daha ziyade elîm bir azabı dünyada dahi verdiğini Risale-i Nur’un “Gençlik Rehberi” gayet kati bir surette ispat etmiş. O risale ise şimdi resmen tab edildi.

Bir müslüman -eliyazubillah- eğer irtidat etse, küfr-ü mutlaka düşer ve bir derece yaşatan küfr-ü meşkûkta kalmaz. Ecnebi dinsizleri gibi olamaz. Ve lezzet-i hayat noktasında mazi ve müstakbeli olmayan hayvandan yüz derece aşağı düşer. Çünkü geçmiş ve gelecek mevcudatın ölümleri ve ebedî müfarakatları onun dalaleti cihetiyle onun kalbine mütemadiyen hadsiz firakları ve elemleri yağdırıyor. Eğer iman gelse kalbe girse; birden o hadsiz dostlar diriliyorlar. “Biz ölmemişiz, mahvolmamışız” lisan-ı hal ile diyerek, o cehennemi hâlet cennet lezzetine çevrilir.

Madem hakikat budur; size ihtar ediyorum: Kuran’a dayanan Risale-i Nur ile mübareze etmeyiniz. O mağlup olmaz. Bu memlekete yazık olur. [^1] O başka yere gider, yine tenvir eder. Hem eğer başımdaki saçlarım adedince başlarım bulunsa, her gün biri kesilse; hakikat-ı Kuraniye’ye feda olan bu başı, zındıkaya, küfr-ü mutlaka eğmem. Bu hizmet-i imaniye ve nuriyeden vazgeçmem ve geçemem. Yirmi seneden beri bir münzevinin elbette ifadedeki kusuruna bakılmaz. Risale-i Nur’u müdafaa ettiğim için “saded haricine çıktın” denilmez.

***

Madem Eskişehir Mahkemesi, mahrem ve gayr-ı mahrem yüz risaleleri dört ay tetkikten sonra yalnız bir-iki risalede hafif bir cezaya temas edecek bir-iki maddeden başka bulmamış ve yüz yirmi adamdan yalnız on beşine altışar ay ceza verdi. Biz dahi bu cezayı çektik.

Ve madem birkaç sene evvel Risale-i Nur’un bütün eczaları Isparta hükümetinin eline geçti. Birkaç ay tetkikten sonra, umumu sahiplerine aynen iade edilmiş.

Ve madem o cezadan sonra, Kastamonu’da sekiz sene zarfında şiddetli taharriyatta zabıtayı ve adliyeyi alâkadar edecek bir tereşşuh bulunmamış.

Ve madem Kastamonu’daki son taharride, hiç bulunmayacak ve neşredilmeyecek bir tarzda kaç sene evvel odun yığınları altına saklanmış olduğu göründü; heyet-i zabıtaca tahakkuk etti.

Ve madem, Kastamonu’da polis müdürü ve adliyesi o saklanmış zararsız kitaplarımı bana iade etmek üzere kati söz verdikleri halde, ikinci gün birden Isparta’dan tevkif emri geldiğinden, daha o emanetlerimi almadan sevkedildim.

Ve madem Denizli ve Ankara mahkemeleri bizi beraat ve umum risalelerimizi bize iade ettiler.

Elbette ve elbette, bu mezkur beş hakikate binaen, Denizli Adliyesi ve müddeiumumisi gibi, Afyon Adliyesi ve müddeiumumisi benim çok ehemmiyetli bu hukukumu nazar-ı dikkate almak, vazifeleri muktezasıdır. Ve hukuk-u umumiyeyi müdafaa eden müddeiumumiden, Risale-i Nur münasebetiyle ehemmiyetli bir hukuk-u amme hükmüne geçen bu şahsi hukukumu da müdafaa edeceğine ümitvarım, bekliyorum.

Yirmi iki seneden beri hayat-ı ictimaiyeden çekilen ve şimdiki kanunları ve tarz-ı müdafaayı bilmeyen ve Eskişehir ve Denizli mahkemelerinde cerhedilmez yüz sayfalık müdafaatını, bu yeni mahkemeye karşı da aynen takdim eden ve o zamana kadar, kusurlarının cezasını çeken ve ondan sonra Kastamonu’da ve Emirdağı’nda mütemadiyen tarassud altında ve haps-i münferid tarzında yaşayan Yeni Said, sükûtla sözü Eski Said’e bırakıyor. O da diyor ki:

Yeni Said, dünyadan yüzünü çevirdiği için ehl-i dünya ile konuşmayı, müdafaat-ı katiyye mecburiyeti olmadan yapmıyor, lüzum görmüyor. Fakat bu meselede çok masum rençber ve esnaf bize az bir münasebetiyle tevkif edilerek, iş zamanında çoluk çocuklarına nafaka tedarik edemediklerinden şiddetle rikkatime dokundu, derinden derine beni ağlattırdı. Kasem ederim eğer mümkün olsa idi, onların bütün zahmetlerini kendime alırdım. Zaten bir kusur varsa benimdir, onlar masumdurlar.

İşte bu elîm hâlet için Yeni Said’in sükûtuna rağmen Eski Said diyor: Madem Isparta ve Denizli ve Afyon müddeiumumilerinin yüzer lüzumsuz suallerine, biçare Yeni Said cevap veriyor. Ben de on üç sene evvel başta Kaya Şükrü olarak Dahiliye Vekaletinden ve şimdiki Adliye Vekaletinden, hukukumuzu müdafaa niyetiyle üç sual sormak bir hakkımdır.

**Birincisi**: Risale-i Nur’un talebesi olmayan ve yanında yalnız adi bir mektubumuz bulunan Eğirdirli bir adamın, bir jandarma çavuşuyla vukuatsız bir münakaşa-i lisaniyesi yüzünden, beni ve 120 adamı tevkif ile dört ay mahkeme tahkikinden sonra, 15 biçareden başka bütün beraat kazanmakla, masumiyetleri tahakkuk eden yüzden ziyade adamlara binler lira zarar vermek, hangi kanun iledir? Böyle imkanâtı, vukuât yerinde istimal etmek hangi usul iledir? Ve Denizli’de 9 ay tetkikten sonra beraat kazanan 70 biçarelere binler lira zarar vermek adaletin hangi düsturuyladır?

**İkinci Sual**:

<span class="arabic" dir="rtl" title="Meal: “Hiçbir günahkâr başka bir günahkârın yükünü yüklenmez.” [En’âm Sûresi, 6:164; İsrâ Sûresi, 17:15; Fâtır Sûresi, 35:18; Zümer Sûresi, 39:7]">وَلاَ تَزِرُ وَازِرَةٌ وِزْرَ اُخْرٰى</span> ferman-ı esasî ile, bir kardeşin hatasıyla diğer öz kardeşi mesul olmadığı halde; yanlış mana verilmemek için neşrini menettiğimiz ve 8 sene zarfında bir veya iki defa elime geçen ve 20 seneden daha evvel aslı yazılan ve ehemmiyetli noktalarda imanî şüphelerden ve manası anlaşılmayan bir kısım müteşabih hadisleri inkardan kurtaran bir küçük risalenin bizden uzak bir yerde bilmediğimiz bir adamda bulunmasıyla ve yanlış mana verilmesiyle, bizleri bu Ramazan-ı Şerif’te ve Kütahya ve Balıkesir tarafında bir dokunaklı mektup bulunmasıyla bu dehşetli soğukta pek çok masum, rençber ve esnafları hatta adi ve eski bir mektubumuz yanında bulunmasıyla ve arabası beni gezdirmesiyle ve bize bir dostluk münasebetiyle veya bir kitabımı okumasıyla tevkif edip, perişan etmek ve maddeten ve manen, onlara ve vatana ve millete lüzumsuz bir evham yüzünden binler lira zarar vermek hangi adalet kanunuyladır? Adliyenin hangi madde-i kanuniyesiyledir? Ayağımızı yanlış atmamak için o kanunları bilmek talep ederiz.

Evet [^2] hem Denizli’de hem Afyon’da tevkifimizin bir sebebinin bir hakikati şudur ki: Bir kısım hadislerin manası ve tevili bilinmemesinden, akıl kabul etmiyor diye inkar edenlere karşı, avamın imanını kurtarmak fikriyle çok zaman evvel Darü’l-Hikmeti’l-İslamiye’de iken ve daha evvel aslı yazılan Beşinci Şua, farz-ı muhal olarak dünyaya ve siyasete baksa ve bu zamanda da yazılsa madem gizlidir (1) ve taharriyatta bizde bulunmadı (2) ve gaybî haberleri doğrudur (3) ve imanî şüpheleri izale eder (4) ve asayişe dokunmuyor (5) ve mübareze etmiyor (6) ve yalnız ihbar eder (7) ve şahısları tayin etmiyor (8) ve ilmî bir hakikatı, küllî bir surette beyan eder. (9) Elbette o hakikat-ı hadîsiye bu zamanda dahi bir kısım şahıslara mutabık çıksa ve münakaşaya sebep olmamak için mahkemelerin teşhiri ve neşirlerinden evvel bizce tam mahrem tutulsa (10) adalet cihetinde hiçbir vecihle bir suç teşkil etmez. (11)

Hem bir şeyi reddetmek ayrıdır ve ilmen kabul etmemek veya amel etmemek bütün bütün ayrıdır. (12) O risale, yakın bir istikbalde gelecek bir rejimi ilmen kabul etmiyor (13) diye, bir suç olduğuna dünyada adliyelerin bir kanunu bulunmasına ihtimal vermiyoruz.

Elhasıl: Hayat-ı ebediyeyi mahveden ve hayat-ı dünyeviyeyi dehşetli bir zehire çeviren ve lezzetini imha eden küfr-ü mutlakı otuz seneden beri köküyle kesen (1) ve tabiiyyunun dehşetli bir fikr-i küfrîlerini öldürmeye muvaffak olan (2) ve bu milletin iki hayatının saadet düsturlarını harika hüccetleriyle parlak ispat eden (3) ve Kuran’ın hakikat-i arşiyesine dayanan (4) Risale-i Nur, böyle küçük bir risalenin bir iki maddesiyle değil, belki bin kusur dahi olsa, onun binler büyük haseneleri onları affettirir diye dava ediyoruz ve ispatına da hazırız.

**Üçüncü Sual**: Bir mektubun yirmi kelimesinde, beş kelime kusurlu görülse, o beş kelime sansür edilir; mütebakisine izin vermek bir düstur iken, Eskişehir Mahkemesi’nin dört ay tetkikten sonra yüz bin kelime içinde, zahiri nazarda zararlı tevehhüm edilen yalnız on beş kelimeden başka bulmamasıyla Heyet-i Vekile de dört yüz sayfalı Zülfikar’ın yalnız iki sayfasında otuz sene evvel yazılan iki ayetin tefsirini şimdiki kanuna uygun olmamasından başka ilişmemesi ve Denizli Mahkemesi ve Ankara Ehl-i Vukufu on beş sehivden başka ilişmemesiyle ve şimdiye kadar yüz binler adamın ıslahına vesile olmasıyla vatana ve millete bin büyük menfaati tahakkuk eden Risale-i Nur’a küçük bir hizmet eden veya kendi imanını kurtardığı için bir risalesini yazan ve Emirdağı’nda garip ve ihtiyarlığıma şefkaten bana kardeşlik eden Çalışkanlar gibi; rıza-yı İlahi için bana hizmet eden biçareleri, bu iş mevsiminde ve dehşetli kışta taht-ı tevkife almak, hükümet-i Cumhuriyenin hangi prensibiyle kâbil-i tevfik olabilir? Ve hangi kanunu müsaade etmeye imkanı var?

Madem Cumhuriyet prensibleri, hürriyet-i vicdan kanunuyla dinsizlere ilişmiyor. Elbette mümkün olduğu kadar dünyaya karışmayan ve ehl-i dünya ile mübareze etmeyen ve ahiretine ve imanına vatana dahi, nâfi’ bir tarzda çalışan dindarlara ilişmemek gerektir ve elzemdir. Bin seneden beri bu milletin gıda ve ilaç gibi bir hâcât-ı zaruriyesi olan takvayı ve salahatı bu mazhar-ı enbiya olan Asya’da hüküm eden ehl-i siyaset yasak etmez ve edemez biliyoruz.

Yirmi seneden beri münzevi yaşayan ve yirmi sene evvelki Said’in kafasıyla sorduğu bu suallerde, bu zamanın tarz-ı telakkisine uygun gelmeyen kusurlarına bakmamak insaniyetin muktezasıdır. Vatan ve millet ve asayişin menfaati hesabına bunu da hatırlatmak bir vazife-i vataniyem olması cihetiyle derim:

Böyle bize ve Risale-i Nur’a az bir münasebetiyle taht-ı tevkife alınmak, gücendirmek yüzünden; vatana ve asayişe dindarane menfaatli bulunan pek çok zatları idare aleyhine çevirebilir, anarşiliğe meydan verir. Evet Risale-i Nur ile imanlarını kurtaran ve millete zararsız ve tam menfaattar vaziyete girenler yüz binden çok ziyadedir. Hükümet-i cumhuriyeninin belki her büyük dairesinde ve milletin her tabakasında faydalı, müstakimane bir surette bulunuyorlar. Bunları gücendirmek değil, belki himaye etmek elzemdir. Şekvamızı dinlemeyen ve bizi söyletmeyen ve bahanelerle sıkıştıran bir kısım resmi adamlar, vatan aleyhinde anarşiliğe meydan açıyorlar diye kuvvetli bir vehm hatırımıza geliyor.

Hem maslahat-ı hükümet namına derim: Madem Beşinci Şua’ı hem Denizli hem Ankara mahkemeleri tetkik edip ilişmemişler, bize verdiler. Elbette onu yeniden resme koyup dedikodulara meydan açmamak, idarece zaruridir. Biz o risaleyi, mahkemelerin ellerine geçmeden ve onu teşhirlerinden evvel gizledeğimiz gibi Afyon hükümet ve mahkemesi dahi onu medar-ı sual ve cevap etmemeli. Çünkü kuvvetlidir, reddedilmez! Kablelvuku haber vermiş, doğru çıkmış. Hem hedefi dünya değil, olsa olsa ölmüş gitmiş bir şahsa, müteaddid manalarından bir manası muvafık geliyor. Onun dostluğu taassubuyla o gaybi ihbarı ve manayı resme koymamak ve bizi onunla muaheze etmekle daha ziyade teşhirine yol açmamak, vatan ve millet ve asayiş ve idare hesabına ihtar etmeye vicdanım beni mecbur eyledi.

*Mevkuf*
*Said Nursî*

***
[^1]: Dört defa mübareze zamanında dehşetli zelzeleler “yazık olur” hükmünü ispat ettiler.
[^2]: Evet kelimesinden ta Üçüncü Suale kadar bu makam dikkatle okunsun.
