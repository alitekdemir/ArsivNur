---
title: "Afyon 34 : Kan davalıları barışmaya teşvik"
no: 34
id: "A-34"
konu: "Kan davalıları barışmaya teşvik"
bolge: "Afyon"
donem: "Afyon Hapis Dönemi"
date: 
yazar: "Said Nursî"
---

# Afyon 34 : Kan davalıları barışmaya teşvik

<p class="arabic" dir="rtl" title="Meal: “Subhân Allah’ın adıyla” * “Hiçbir şey yoktur ki O'nu hamd ile tesbih etmesin” [İsrâ 17:44]">بِاسْمِهِ سُبْحَانَهُ * وَاِنْ مِنْ شَىْءٍ اِلاَّ يُسَبِّحُ بِحَمْدِهِ</p>

<p class="arabic" dir="rtl" title="Meal: “Allah’ın selâmı, rahmeti ve bereketleri, üzerinize olsun.”">اَلسَّلاَمُ عَلَيْكُمْ وَرَحْمَةُ اللّٰهِ وَبَرَكَاتُهُ</p>

Ey Hapis Arkadaşlarım ve Din Kardeşlerim! Size hem dünya azabından hem ahiret azabından kurtaracak bir hakikatı beyan etmekliğim kalbime ihtar edildi. O da şudur:

Mesela, birisi birisinin kardeşini veya akrabasını öldürmüş. Bir dakika o hiddet yüzünden milyonlar dakika hem kalbî sıkıntıyı hem hapis azabını çeker. Ve maktulün akrabası dahi intikam endişesiyle ve karşısında düşmanını düşünmesiyle hayatının lezzetini ve ömrünün zevkini kaçırır. Hem korku hem hiddet azabını çeker.

Bunun tek bir çaresi var: O da, Kuran’ın emrettiği ve hak ve hakikat ve maslahat ve insaniyet ve İslamiyet’in iktiza ve teşvik ettikleri barışmak ve musalaha etmektir. Evet hakikat ve maslahat sulhdur. Çünkü ecel birdir, değişmez. O maktul; herhalde ecel geldiğinde, daha dünyada kalmayacaktı. O katil ise, o kaza-yı İlahiye’ye vasıta olmuş. Eğer barışılmazsa, iki taraf ta daima korku ve intikam azabını çekecekler. Onun içindir ki; ***“Üç günden fazla bir mümin diğer bir mümine küsmemek”*** İslamiyet emrediyor.

Eğer o katl bir adavetten ve bir kinli garazdan gelmemişse ve bir münafık o fitneye vesile olmuş ise, çabuk barışmak elzemdir. Yoksa o cüzi musibet büyük olur, devam eder. Eğer barışsalar ve öldüren tevbe etse ve maktule her vakit dua etse, o halde her iki taraf çok kazanırlar ve kardeş gibi olurlar. Bir gitmiş kardeşe bedel, birkaç dindar kardeşleri kazanır. Kaza ve kader-i İlahiye’ye teslim olup düşmanını afveder.

Ve bilhassa madem Risale-i Nur dersini dinlemişler, elbette mabeynlerinde bulunan bütün küsmekleri bırakmaya hem maslahat ve istirahat-ı şahsiye ve umumiye iktiza ediyor. Nasıl ki Denizli hapsinde birbirine düşman olan bütün mahbuslar Nurlar dersiyle birbirine kardeş oldular ve bizim beraatimize bir sebep oldular ve hatta dinsizlere de serserilere de o mahbuslar hakkında “Maşaallah, Barekallah” dedirttiler ve o mahbuslar tam teneffüs ettiler.

Ben burada gördüm ki, bir tek adamın yüzünden yüz adam sıkıntı çekip beraber teneffüse çıkmıyorlar. Onlara zulüm olur. Merd, vicdanlı bir mümin, küçük ve cüzi bir hata veya menfaat yüzünden yüzer zararı ehl-i imana vermez. Eğer hata etse, verse; çabuk tevbe etmek lazımdır.

*Said Nursî*
