---
title: "Afyon 128 : İki esaretimde şahsıma karşı yapılan muameleyi beyan ediyorum"
no: 128
id: "A-128"
konu: "İki esaretimde şahsıma karşı yapılan muameleyi beyan ediyorum"
bolge: "Afyon"
donem: "Afyon Hapis Dönemi"
date: 
yazar: "Said Nursî"
---

# Afyon 128 : İki esaretimde şahsıma karşı yapılan muameleyi beyan ediyorum

<p class="arabic" dir="rtl" title="Meal: “Her türlü noksan sıfatlardan yüce olan Allah’ın adıyla.”">بِاسْمِهِ سُبْحَانَهُ</p>

Aziz, Sıddık Kardeşlerim!

**Evvelen**: Medar-ı ibret ve hayret iki esaretimin şahsıma karşı bir muameleyi beyan etmek ihtar edildi. Şöyle ki: Ben Rusya’da Kosturma’da, doksan esir zabitlerimizle beraber bir koğuşta idik. Ben o zabitlerimize ara sıra ders veriyordum. Bir gün Rus kumandanı geldi, gördü, dedi: “Bu Kürd, Kürd gönüllü alay kumandanı olup çok saldatımızı (askerimizi) kesmiş. Şimdi de burada siyasi ders veriyor. Ben yasak ediyorum, ders vermesin.” İki gün sonra geldi, dedi: “Madem dersiniz siyasi değildir, belki dinîdir, ahlakîdir; dersine devam eyle.” izin verdi.

İkinci esaretimde, biz hapiste iken, yirmi sene derslerimi dinlemiş ve benden daha güzel ders veren bir has kardeşimi ve zaruri hizmetimi gören hizmetçilerimi benim yanıma gelmelerini adliye memuru tarafından yasak edildi, ta benden ders almasınlar. Halbuki Nur Risaleleri başka derslere hiç ihtiyaç bırakmıyor ve hiçbir dersimiz kalmamış ve hiçbir sırrımız gizli kalmamış. Her ne ise bu uzun kıssayı kısa kesmeye bir hal sebep oldu.

**Saniyen**: Küçük mektubat defterimde; hem Ehl-i Sünnet gazetesinin çıkan parça hem “sebep oldu” kelimesine kadar benim bu mektubum ve dünkü pusulam hem Hüsrev’in üç mektubumun hulasa ettiği mektubunu hem burada gazetecinin hakkımdaki parçası ve Ziver’in ona karşı makalesi yazılsın.

*Said Nursî*
