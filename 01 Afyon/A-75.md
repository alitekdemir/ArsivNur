---
title: "Afyon 75 : Mahpuslar, bu fırtınalı zamanda adavetini ve inadını feda etmelidirler"
no: 75
id: "A-75"
konu: "Mahpuslar, bu fırtınalı zamanda adavetini ve inadını feda etmelidirler"
bolge: "Afyon"
donem: "Afyon Hapis Dönemi"
date: 
yazar: "Said Nursî"
---

# Afyon 75 : Mahpuslar, bu fırtınalı zamanda adavetini ve inadını feda etmelidirler

<p class="arabic" dir="rtl" title="Meal: “Subhân Allah’ın adıyla” * “Hiçbir şey yoktur ki O'nu hamd ile tesbih etmesin” [İsrâ 17:44]">بِاسْمِهِ سُبْحَانَهُ * وَاِنْ مِنْ شَىْءٍ اِلاَّ يُسَبِّحُ بِحَمْدِهِ</p>

<p class="arabic" dir="rtl" title="Meal: “Allah’ın selâmı, rahmeti ve bereketleri, üzerinize olsun.”">اَلسَّلاَمُ عَلَيْكُمْ وَرَحْمَةُ اللّٰهِ وَبَرَكَاتُهُ</p>

Aziz, Sıddık Kardeşlerim!

Ehemmiyetli bir manevi ihtara binaen size şimdilik yeni bir vazife-i Nuriye var ki; bütün kuvvetinizle bu Üçüncü Medrese-i Yusufiye’de musibetzede biçare mahpuslar içinde ikilik ve garazkarane tarafgirlik düşmemek için Nur dersleriyle çalışmaktır. Çünkü, ihtilaftan ve garaz ve kin ve inaddan istifadeye çalışan perde altında dehşetli müfsidler var.

Madem bu hapis arkadaşlarımız, lüzum olsa vatanına ve milletine ve ahbabına fedakarane ruhunu feda ettiren kahramanlık damarını taşıyorlar. Elbette o civanmerdler, inadını ve garazını ve adavetini, milletin selameti ve bu hapsin istirahatı ve perde altında anarşiliğe çalışan ve bolşevizmi aşılayanların ifsadlarından kurtulmak için hiç menfaati bulunmayan ve bu fırtınalı zamanda zararı çok olan adavetini ve inadını feda etmeleri lazımdır. Yoksa bu zamanda, -baruta ateş atmak gibi- hem yüz biçare mahpuslara hem Nur’un masum talebelerine hem bu Afyon memleketine; ehemmiyetli zahmetlere, sarsıntılara, belki memlekete giren ecnebi komitesi parmaklarının ilişmesine bir vesile olur.

Madem biz onların hatırları için kader-i İlahî ile buraya girdik ve bir kısmımız onların saadeti ve manevi rahatları için buradan çıkmak istemiyor ve istirahatını onlar için feda edip her sıkıntıya sabır ve tahammül ediyoruz. Elbette o yeni kardeşlerimiz dahi Denizli mahbusları gibi, kardeşliğimiz hatırı için Şaban ve Ramazan hürmetine birbirine küsmemek ve kardeş olup barışmaları lazım ve elzemdir. Zaten biz ve ben, onları Nur Talebeleri dairesinde biliriz ve dualarımıza girmişler.

*Said Nursî*
