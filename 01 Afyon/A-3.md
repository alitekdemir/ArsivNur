---
title: "Afyon 3 : Hukukumu müdafaa için arzettiğim Dokuz Esas"
no: 3
id: "A-3"
konu: "Hukukumu müdafaa için arzettiğim Dokuz Esas"
bolge: "Afyon"
donem: "Afyon Hapis Dönemi"
date: 
yazar: "Said Nursî"
---

# Afyon 3 : Hukukumu müdafaa için arzettiğim Dokuz Esas

## Afyon Müddeiumumisi ve Mahkeme Reisi ve Âzâlarına

<p class="takdim">Denizli’nin adliyesine hukukumu müdafaa için arzettiğim “Dokuz Esası” aynen size de takdim ederiz.</p>

Yirmi senedir hayat-ı ictimaiyeyi ve bilhassa böyle resmi ve ince ve siyasi hayatı terketmişim. O hallere karşı alınması lazım gelen vaziyeti bilmiyorum ve düşünmüyorum ve düşünmesi beni cidden incitiyor. Fakat mecburiyetle başka mahkemede insafsız bir zatın intizamsız ve mükerrer lüzumsuz pek çok suallerine verdiğim cevapların hatimesi ve hulasası olan bu intizamsız müdafaatım ve istidâmda belki saded haricinde ve lüzumsuz tekrar ve intizamsızlık ve aleyhime dönecek şiddetli tabirler ve bilmediğim yeni kanunlara muhalif ifadeler bulunabilir. Fakat madem hakikat üzere gidiyor, hakikatin hatırı için o kusurlara bakmamak gerektir. O istida ve müdafaatım “Dokuz Esas” üzerine gidiyor.

**Birincisi**: Madem hükümet-i cumhuriye, cumhuriyetteki hürriyet-i vicdan düsturuyla, dinsizlere ve sefahetçilere ilişmiyor. Elbette dindarlara ve takvacılara ilişmemek gerektir. Ve madem dinsiz bir millet yaşamaz ve Asya din noktasında, Avrupaya benzemez ve İslamiyet, hayat-ı şahsiye ve uhreviye cihetinde Hristiyanlığa uymaz ve dinsiz bir Müslüman başka dinsizler gibi olmaz. Ve bu bin seneden beri dünyayı diyanetiyle ışıklandıran ve bütün dünyanın tehacümatına karşı, salabet-i diniyesini kahramanane müdafaa eden bu vatandaki milletin bir ihtiyac-ı fıtrîsi hükmüne gelen diyanet, salahat ve bilhassa iman hakikatlerinin öğrenmesi yerlerine hiçbir terakkiyat, hiçbir medeniyet tutamaz. Ve o ihtiyacı onlara unutturamaz. Elbette bu vatandaki millete hükmeden bir hükümet, Risale-i Nura adalet ve kanun ve asayiş cihetinde ilişemez ve iliştirmemeli.

**İkinci Esas**: Madem, bir şeyi reddetmek başkadır ve onun ile amel etmemek bütün bütün başkadır. Ve her hükümette şiddetli muhalifler bulunur ve mecusî hakimiyeti altında müslümanlar ve Hükümet-i İslamiye-i Ömeriye’de yahudiler ve hristiyanlar bulunması ve asayişe ve idareye ilişmeyenin hürriyet-i şahsiyesi her hükümette vardır ve ilişilmez ve hükümet ele bakar, kalbe bakmaz. Ve madem asayişe ve idareye ve siyasete ilişmek isteyen herhalde hiç şüphesiz gazetelerle ve dünya hadisatı ile alâkadar olacak, ta kendine yardım eden cereyanları ve vaziyetleri ve hâdisatı bilsin, ta yanlış ayağını atmasın. Ve Risale-i Nur ise; şakirdlerini o derece menetmiş ki, bütün yakın dostlarım biliyorlar ki; yirmi beş senedir, değil gazeteleri okumak, belki sormasını ve merak etmesini ve düşünmesini bana terkettirmiş. (Şimdi on senedir) katiyen dünya cereyanlarından ve harbin vaziyetlerinden Alman’ın mağlubiyeti ve Bolşevik’in istilasından başka hiçbir haber almamak derecede beni hayat-ı ictimaiyeden çekmiş. Elbette ve elbette, hikmet-i hükümet ve kanun-u siyaset ve düstur-u adalet bana ve benim gibi kardeşlerime ilişemez ve ilişen herhalde ya evhamından, ya garazından veya inadından ilişir.

**Üçüncüsü**: Sabık mahkememizde bir müdde-i umumi yanlış bir mana ile Beşinci Şua’ ya dair suallerinde kanun hesabına değil, belki bir ölmüş şahsın dostluğu taassubu hesabına manasız ve lüzumsuz itirazları sebebiyle bu gelecek uzunca tafsilatı vermeğe mecbur oldum.

Evvela, bu Beşinci Şua’yı, hükümetin eline geçmeden evvel biz mahrem tutuyorduk. Hem bütün taharrilerde bende bulunmadı. Hem maksadı yalnız avamın imanlarını, şübhelerden ve müteşabih hadisleri inkardan kurtarmaktır. Dünya cihetine üçüncü, dördüncü derecede, dolayısıyla bakar. Hem verdiği haberler doğrudur. Hem ehl-i siyaset ve dünya ile mübareze etmiyor, yalnız ihbar eder. Hem şahısları tayin etmiyor. Küllî bir surette, bir hakikat-ı hadîsiyeyi beyan eder. Fakat gizli ellerde gezdiği için bir-iki haşiye bilmediğimiz bazı zatlar tarafından ilave edilerek, o küllî hakikati bu asırdaki dehşetli bir şahsa tam tatbik etmişler. Onun için bu senelerde yeni telif edilmiş zannıyla itiraz ettiler.

Hem o risalenin aslı, Daru’l-Hikmet’ten daha eskidir. Yalnız bir zaman sonra tanzim edildi, Risale-i Nur’a girdi. Şöyle ki: Bundan kırk sene evvel ve Hürriyetten bir sene evvel İstanbula geldim. O zaman Japonya’nın başkumandanı, islam ulemasından dini bazı sualler sormuştu. Onları İstanbul hocaları benden sordular. Hem çok şeyleri o münasebetle sual ettiler.

Ezcümle: “Bir hadiste: ***‘Âhirzamanda dehşetli bir şahıs, sabah kalkar alnında*** <span class="arabic" title="Meal: “Bu kâfirdir”">هٰذَا كَافِرٌ</span> ***yazılmış bulunur.’*** diye hadis var.” deyip benden sordular. Dedim: “Bir acib şahıs bu milletin başına geçer ve sabah kalkar başına şapka giyer ve giydirir.” Bu cevaptan sonra bunu sordular: “Acaba o zaman onu giyen kafir olmaz mı?” Dedim: “Şapka başa gelecek, secdeye gitme diyecek. Fakat baştaki iman o şapkayı da secdeye getirecek, inşallah müslüman edecek.”

Sonra dediler “Aynı şahıs bir su içecek onun eli delinecek ve bu hadise ile Süfyan olduğu bilinecek?” Ben de cevaben dedim: “Bir darb-ı mesel var. Çok israflı adama ‘eli deliktir’ denilir. Yani ‘elinde mal durmuyor, akıyor, zayi oluyor’ deniliyor. İşte o dehşetli adam bir su olan rakıya mübtela olup onun ile hasta olacak ve kendisi hadsiz israfata girecek, başkalarını da alıştıracak.”

Sonra birisi sordu ki: “O öldüğü zaman İstanbul’da Dikilitaş’ta şeytan dünyaya bağıracak ki; filan öldü.” O vakit ben dedim: “Telgrafla haber verilecek.” Fakat bir zaman sonra, radyo çıkmış işittim. Eski cevabım tam değilmiş bildim. On sene sonra Daru’l-Hikmet’te iken dedim: “Şeytan gibi radyo ile dünyaya işittirecek.”

Sonra sedd-i Zülkarneyn ve Yecüc ve Mecüc ve Dabbetü’l-arz ve Deccal ve nüzul-u İsa (a.s.) hakkında sualler sormuşlardı. Ben de cevap vermiştim. Hatta eski risalelerimde onlar kısmen yazılmışlar.

Bir zaman sonra Mustafa Kemal iki defa şifre ile Van vilayetinin eski valisi ve benim dostum Tahsin Bey’in vasıtasıyla beni Ankara’ya -neşredilen Hutuvat-ı Sitte’ye mükafaten- taltif için celb etti, gittim. Şeyh Sunusî, Kürdçe lisanı bilmediğinden beni onun yerine üç yüz lira maaşla vilayat-ı Şarkiye vaiz-i umumisi hem mebus hem Diyanet Riyaseti dairesinde Daru’l-Hikmet azalarıyla beraber, eski vazifem ile memnun etmek ve benim Van’da temelini attığım Medresetü’z-Zehra ve şark darü’l-fünunuma Sultan Reşad’ın verdiği, on dokuz bin altın lirayı yüz elli bin banknota iblağ ederek -iki yüz mebus içinde yüz altmış üç mebusun imzasıyla- kabul edildiği halde; ben, Beşinci Şua aslının verdiği haberin bir kısmını orada o adamda gördüm. Mecburiyetle o çok ehemmiyetli vazifeleri bıraktım. Ve “bu adamla başa çıkılmaz, mukabele edilmez” diye, dünyayı ve siyaseti ve hayat-ı ictimaiyeyi terk edip yalnız imanı kurtarmak yolunda vaktimi sarfettim. Fakat bazı zalim ve insafsız memurlar, bana dünyaya bakacak iki-üç risaleyi yazdırdılar.

Sonra bazı zatlar, ahirzaman hadisatını haber veren müteşabih hadisleri sual etmek münasebetiyle o eski risalenin aslını tanzim ettim. Risale-i Nur’un Beşinci Şua’ı namını aldı. Risale-i Nurun numaraları, telif tertibiyle değil, mesela Otuz Üçüncü Mektup, Birinci Mektup’tan daha evvel telif edilmiş ve bu Beşinci Şua’nın aslı ve Risale-i Nurun bir kısım eczaları, Risale-i Nurdan evvel telif edilmiş. Her ne ise...

Bu makamda bir müddei umuminin, Mustafa Kemal’e dostluğu taassubuyla, kanunsuz ve lüzumsuz ve yanlış itiraz ve sualleri beni bu saded harici izahatı vermeye mecbur eyledi. Ben onun, adliye kanunu namına tamamen şahsi ve kanunsuz bir sözünü misal olarak beyan ediyorum. Dedi: “Beşinci Şua’da, sen hiç kalben nedamet etmedin mi ki: Onu, ‘rakıdan ve şaraptan su tulumbası’ gibi tabirlerle tezyif etmişsin?” Ben onun, bütün bütün manasız ve yanlış, o dostluk taassubuna mukabil derim: “Kahraman ordunun zaferi ve şerefi ona verilmez, yalnız onun bir hissesi olabilir. Nasıl ki ordunun bütün ganimeti, malları, erzakları bir kumandana verilse zulümdür, dehşetli bir haksızlıktır.”

Evet nasıl o insafsız, o çok kusurlu adamı sevmemekle beni ittiham etti, adeta vatan haini yaptı. Ben de, onu orduyu sevmemekle ittiham ediyorum. Çünkü bütün şerefi ve manevi ganimeti, o dostuna verip, orduyu şerefsiz bırakıyor. Hakikat ise; müsbet şeyler, haseneler, iyilikler cemaate, orduya tevzi edilir ve menfiler ve tahribat ve kusurlar başa verilir. Çünkü bir şeyin vücudu, bütün şeraitin ve erkanının vücudu ile olur ki, kumandan yalnız bir şarttır. Ve o şeyin ademi ve bozulması ise, bir şartın ademi ile ve bir rüknün bozulması ile mahvolur, bozulur. O fenalık başa ve reise verilebilir. İyilikler ve haseneler, ekseriyetle müsbet ve vücudîdir. Başlar sahip çıkamazlar. Fenalıklar ve kusurlar, ademîdir ve tahriptir. Reisler mesul olurlar. Hak ve hakikat böyle iken, nasıl ki, bir aşiret fütuhat yapsa, “Âferin Hasan Ağa” mağlub olsa, “aşirete tuh” diye, aşiret tezyif edilse, bütün bütün hakikatin aksine hükmedilir. Aynen öyle de; beni ittiham eden o müddei bütün bütün hak ve hakikatin aksine bir hatasıyla, güya adliye namına hükmetti.

Aynen bunun hatası gibi, eski Harb-i Umumi’den biraz evvel, ben Van’da iken, bazı dindar ve muttakî zatlar yanıma geldiler. Dediler ki: “Bazı kumandanlarla dinsizlik oluyor, gel bize iştirak et. Biz bu reislere isyan edeceğiz.” Ben de dedim: “O fenalıklar ve o dinsizlikler, o gibi kumandanlara mahsustur. Ordu onun ile mesul olmaz. Bu Osmanlı Ordusunda belki, yüz bin evliya var. Ben bu orduya karşı kılıç çekmem ve size iştirak etmem.” O zatlar benden ayrıldılar; kılıç çektiler, neticesiz Bitlis Hadisesi vücuda geldi. Az zaman sonra Harb-i Umumi patladı. O ordu din namına iştirak etti, cihada girdi. O ordudan yüz bin şehidler evliya mertebesine çıkıp beni o davamda tasdik edip kanlarıyla velayet fermanlarını imzaladılar.

Her ne ise, biraz uzun söylemeye mecbur oldum. Çünkü hiçbir hissiyatla ve haricî tesiratla müteessir olmamak mahiyetinin kati bir hassası bulunan adalet hakikati namına, cüzi ve hata hissiyat ve tarafgirlik ile bize ve Risale-i Nura karşı müzeyyifane hareket eden bir müddei umuminin acib vaziyeti beni bu uzun ifadeye sevketti.

**Dördüncü Esas**: Eskişehir Mahkemesi, yüzer risaleleri ve mektupları dört ay tetkikten sonra yalnız yüz yirmi adamdan, on beş adama altışar ay ceza ve bana da, yüz risaleden yalnız bir-iki risalede on beş kelime ile bir sene ceza verebildi. Tarikatçılık ve cemiyetçilik ve şapka meselelerinde beraat ettirdiler. Biz dahi o cezayı çektik. Ondan sonra Kastamonu’da çok defa taharrilerde hiçbir ilişiğimi bulmadılar. Ve kaç sene evvel Isparta’da mahrem ve gayr-ı mahrem Risale-i Nur’un bütün eczaları bila-istisna hükümetin eline geçti. Üç ay tetkikten sonra umumu sahiplerine iade edildi. Birkaç sene sonra, Denizli ve Ankara mahkemelerinde bütün risaleler iki sene kaldı. Tamamen bize iade edildi.

Madem hakikat budur: Beni ve Risale-i Nur’un şakirdlerini ittiham eden ve o gibi kanun namına kanunsuz ve garazla ve hissiyatla bizi muaheze edenler, elbette bizden evvel hem Eskişehir Mahkemesini hem Kastamonu hükümetini ve zabıtasını hem Isparta Adliyesini hem Denizli Mahkemesini hem Ankara’nın Ağır Ceza Mahkemesini ittiham edip, onları -varsa- suçumuza tam teşrik ediyorlar. Çünkü bir suçumuz olsa idi, bu üç-dört hükümet yakınında çok zaman tecessüsüyle görmedi veya aldırmadı ve iki mahkeme de, iki sene inceden inceye bakıp bilmedi veya aldırmadı. Bizden ziyade onlar suçlu olurlar. Halbuki bizde dünyaya karışmak arzusu bulunsaydı, böyle sinek vızıltısı gibi değil, top güllesi gibi ses ve patlak verecekti.

Evet Hürriyet bidayetinde Otuz Bir Mart’ta Divan-ı Harb-i Örfi’de ve Mustafa Kemal’e -hiddetine karşı- divan-ı riyasette, şiddetli ve dokunaklı ve serbest müdafaa eden bir adam, on sekiz sene zarfında “kimseye sezdirmeden dünya entrikalarını çeviriyor” diye onu ittiham eden elbette bir garazla eder. Biz, Denizli müddei umumisinden ümid ettiğimiz gibi, Afyon müddei umumisinden de ederiz ki; bizi böylelerin itirazından ve garazlarından kurtarsın ve hakikat-ı adaleti göstersinler.

**Beşinci Esas**: Risale-i Nur Şakirdlerinin, mümkün olduğu kadar, siyasete ve idare işine ve hükümetin icraatına karışmamak bir düstur-u esasîleridir. Çünkü hâlisane hizmet-i Kuraniye, onlara her şeye bedel, kafi geliyor. Hem şimdi hükmeden öyle kuvvetli cereyanlar içinde siyasete girenlerden hiçbir kimse, istiklaliyetini ve ihlasını muhafaza edemez. Herhalde bir cereyan onun hareketini kendi hesabına alacak dünyevî maksadına alet edecek. O hizmetin kudsiyetini bozacak. Hem maddi mübarezede şu asrın bir düsturu olan eşedd-i zulüm ve eşedd-i istibdad ile, birinin hatasıyla onun masum çok taraftarlarını ezmek lazım gelecek. Yoksa mağlup düşecek. Hem dünya için dinini bırakan veya alet edenlerin nazarlarında Kuran’ın hiçbir şeye alet olmayan kudsi hakikatleri, bir propaganda-i siyasette alet olmuş tevehhüm edilecek. Hem milletin her tabakası; muvafıkı, muhalifi, memuru ve âmisinin o hakikatlerde hisseleri var ve onlara muhtaçtırlar. Risale-i Nur Şakirdleri, tam bîtarafane kalmak için siyaseti ve maddi mübarezeyi tam bırakmak ve hiç karışmamak lazım gelmiş.

**Altıncı Esas**: Bu meselede benim şahsımın veya bazı kardeşlerimin kusuruyla Risale-i Nur’a hücum edilmez. O doğrudan doğruya Kuran’a bağlanmış ve Kuran dahi Arş-ı Âzam’la bağlıdır. Kimin haddi var, elini oraya uzatsın ve o kuvvetli ipleri çözsün. Hem bu memlekete maddi ve manevi bereketi ve fevkalade hizmeti otuz üç ayat-ı Kuraniyenin işârâtıyla ve İmam-ı Ali’nin Radıyallahu anh üç keramet-i gaybiyesi ile ve Gavs-ı Azam’ın (k.s.) kati ihbarıyla tahakkuk etmiş olan Risale-i Nur; bizim adi ve şahsi kusurlarımızla mesul olmaz ve olamaz ve olmamalı. Yoksa bu memlekete hem maddi hem manevi telafi edilmeyecek derecede zarar olacak.

Risale-i Nur’a karşı gizli düşmanlarımızdan bazı zındıkların şeytanetiyle çevrilen planlar ve hücumlar inşallah bozulacaklar, onun şakirdleri başkalara kıyas edilmez, dağıttırılmaz, vazgeçirilmez. Cenab-ı Hakk’ın inayetiyle mağlup edilmezler. Eğer maddi müdafaadan Kuran menetmeseydi, bu milletin can damarı hükmünde umumun teveccühünü kazanan ve her tarafta bulunan o şakirdler, Şeyh Said ve Menemen Hadiseleri gibi, cüzi ve neticesiz hadiselerle bulaşmazlar. Allah etmesin, eğer mecburiyet-i katiye derecesinde onlara zulüm edilse elbette gizli zındıklar ve münafıklar bin derece pişman olacaklar. Elhasıl, madem biz ehl-i dünyanın dünyalarına ilişmiyoruz, onlar da bizim, ahiretimize ve imanî hizmetimize bu derece ilişmesinler.

<p class="takdim">[Eskişehir Mahkemesinde gizli kalmış ve resmen zapta geçmemiş ve müdafaatımda dahi yazılmamış bir eski hatırayı ve latif bir kıssa-i müdafaayı beyan ediyorum.]</p>

Orada benden sordular ki: “Cumhuriyet hakkında fikrin nedir?” Ben de dedim: “Yaşlı mahkeme reisinden başka daha siz dünyaya gelmeden ben dindar cumhuriyetçi olduğumu elinizdeki Tarihçe-i Hayatım ispat eder. Hulasası şudur ki: O zaman şimdiki gibi, hâlî bir türbe kubbesinde inzivada idim. Bana çorba geliyordu. Ben de tanelerini karıncalara veriyordum. Ekmeğimi onun suyu ile yerdim. Benden sordular, ben dedim: Bu karınca ve arı milletleri cumhuriyetçidirler. Cumhuriyetperverliklerine hürmeten, taneleri karıncalara verirdim. Sonra dediler: Sen, selef-i salihine muhalefet ediyorsun. Cevaben diyordum: Hulefâ-i Râşidîn hem halife hem reis-i cumhur idiler. Sıddîk-ı Ekber (r.a.), Aşere-i Mübeşşere’ye ve Sahabe-i Kiram’a elbette reis-i cumhur hükmünde idi. Fakat manasız isim ve resim değil, belki hakikat-ı adaleti ve hürriyet-i şeriyeyi taşıyan mana-yı dindar cumhuriyetin reisleri idiler.”

İşte ey müdde-i umumi ve mahkeme azaları! Elli seneden beri, bir fikrin aksiyle, beni ittiham ediyorsunuz. Eğer Laik Cumhuriyet soruyorsanız, ben biliyorum ki; laik manası, bîtaraf kalmak yani hürriyet-i vicdan düsturuyla, dinsizlere ve sefahetçilere ilişmediği gibi dindarlara ve takvacılara da ilişmez bir hükümet telakki ederim. Yirmi beş senedir hayat-ı siyasiye ve ictimaiyeden çekilmişim. Hükümet-i cumhuriye ne hal kesbettiğini bilmiyorum. Eliyazubillah, farz-ı muhal olarak eğer dinsizlik hesabına, imanına ve ahiretine çalışanları mesul edecek kanunları yapan ve kabul eden dehşetli şekle girmiş ise, bunu size bila-perva ilan ve ihtar ederim ki: Bin canım olsa, imana ve ahiretime feda etmeye hazırım. Ne yaparsanız yapınız, benim son sözüm:  
<span class="arabic" title="Meal: “Allah bize yeter, O ne güzel vekildir!” [Âl-i İmrân Sûresi, 3:173]">حَسْبُنَا اللّٰهُ وَنِعْمَ الْوَكِيلُ</span> olarak siz beni idam ve ağır ceza ile zulmen mahkum etmenize mukabil derim: “Ben Risale-i Nur’un keşf-i katîsiyle; idam olmuyorum, belki terhis edilip nur ve saadet alemine gidiyorum. Ve sizi, ey gizli düşmanlarımız ve dalalet hesabına bizi ezen bedbahtlar! İdam-ı ebedî ile ve daimî haps-i münferid ile mahkum bildiğimden ve gördüğümden tamamıyla intikamımı sizden alarak rahat-ı kalp ile teslim-i ruh etmeye hazırım.” onlara demiştim.

**Yedinci Esas**: Afyon Mahkemesi başka yerlerdeki sathi tahkikata binaen bize bir cemiyet-i siyasiye noktasında bakmış. Buna cevabımız:

- **Evvela**: Bütün benim ile arkadaşlık eden zatların şehadetiyle on dokuz seneden beri hiçbir gazeteyi okumayan ve dinlemeyen ve sormayan ve bu on sene ve beş aydır Harb-i Umumî’den, Alman’ın mağlubiyetinden ve komünistin dehşetinden başka hiçbir haber almayan ve merak etmeyen ve bilmeyen bir adamın elbette siyasetle hiçbir alâkası yoktur ve siyasi cemiyetlerle hiçbir münasebeti olmaz.

- **Saniyen**: Risale-i Nur’un yüz otuz parçaları meydandadır. İçinde imanî hakikatlerden başka bir hedef, bir maksad-ı dünyevî olmadığı; Eskişehir Mahkemesi, -yalnız bir- iki risaleden başka- ilişmemesi ve Denizli Mahkemesi, hiçbirine ilişmemesi ve koca Kastamonu Zabıtasının sekiz sene zarfında daimi tarassudla beraber iki hizmetçimden ve yalnız üç adamdan başka bahane ile müttehem hiçbir kimseyi bulmaması kati bir hüccettir ki: Risale-i Nur Şakirdleri hiçbir vecihle siyasi cemiyet değiller.

Eğer iddianamedeki cemiyetten maksadı, imanî ve uhrevî bir cemaat ise; ona cevaben deriz ki: Eğer darü’l-fünun talebelerine ve her nevi esnafa birer cemiyet namı verilse, bize de o nevden bir cemiyet namı verilebilir.

Eğer dinî hissiyatla emniyet-i dahiliyeyi ihlal edecek bir cemaat namı veriyorsanız, buna mukabil deriz: Yirmi sene zarfında bu fırtınalı halde, Nur Şakirdleri hiç bir yerde hiç bir vukuatla emniyet-i dahiliyeye ilişmemeleri ve ilişmesini ne hükümetçe ve ne de mahkemelerce kayd edilmemesi bu ittihamı çürütüyor.

Eğer hissiyat-ı diniyeyi kuvvetlendirmesinden istikbalde emniyet-i dahiliyeye zarar verebilir diye bir cemiyet namı verilmiş ise, buna mukabil deriz:

**Evvelen:** Başta Diyanet Riyaseti, bütün vaizler aynı hizmeti görüyorlar.

**Saniyen:** Risale-i Nur Şakirdlerinin değil emniyete ve asayişe zarar vermek, belki bütün kuvvet ve kanaatlarıyla milleti anarşistlikten muhafaza ile emniyet ve asayişi temin etmek için çalıştıklarına delil ise, birinci esasta beyan edilmiş. Evet, biz bir cemaatız. Hedefimiz ve programımız evvela kendimizi, sonra milletimizi idam-ı ebedîden ve daimî, berzahî haps-i münferidden kurtarmak ve vatandaşlarımızı anarşilikten ve serserilikten muhafaza etmek ve iki hayatımızı imhaya vesile olan zındıkaya karşı Risale-i Nur’un çelik gibi hakikatleriyle kendimizi muhafazadır.

**Sekizinci Esas**: “Risalelerde bazı dokunaklı cümleler var” diye başka yerlerin nâkıs ve sathi tahkikatlarına binaen bizi ittiham ediyorlar. Buna mukabil deriz: Madem maksadımız iman ve ahirettir; ehl-i dünya ile mübareze değil. Madem o pek cüzî ve yalnız bir-iki risaleye mahsus ilişmek kasdî değil, belki maksadımıza yürürken onlara çarpmışız. Elbette bir garaz-ı siyasî manasında olamaz. Ve madem imkanât başkadır, vukuât başkadır. Hakkımızda “asayişe zarar yapmış” değil “yapabilir” diye ittiham ise; “herkes te bir adamı öldürebilir” diye ittiham gibi manasız bir ittihamdır. Ve madem yirmi sene müddetinde yirmi binler adamda ve binler nüshalar ve mektuplarda hem Eskişehir hem Kastamonu hem Isparta hem Denizli şiddetli tetkik ve taharrilerde hakiki bir suç teşkil edecek maddeleri bulamadılar; Eskişehir Mahkemesi bir şey bulamadığından mecburiyetle bir lastikli kanun maddesinden tek bir küçük risale ile bizi mesul ettiği gibi: Bütün dini dersini vereni dahi mesul eder bir tarzda, yüz adamdan on beş adama altışar ay ceza verebildi. Acaba bizim gibi bir adamın sizden olsa, bir senede yirmi mahrem mektupları bu tarzda tetkik edilse, onu mesul ve mahcup edecek yirmi cümle bulunmaz mı? Halbuki, bizde yirmi bin adamdan yirmi bin nüsha ve mektuplarda hakiki mesul edecek yirmi cümle bulamamalarından gösteriyor ki: Risale-i Nur’un hedefi doğrudan doğruya ahirettir. Dünya ile alışverişi yoktur.

**Dokuzuncu Esas**: Denizli Mahkemesi’nin insaflı müdde-i umumisinin, başka yerlerde insafsız ve sathî zabıtnamelerine binaen iddianamede kaydettiği maddeler gibi Afyon Mahkemesi dahi sorguda gördüğümüz vaziyet delaletiyle, aleyhimizde aynı maddeler (1) ve tarihsiz mektuplar; (2) hem yirmi ve on beş ve on sene zarfındaki muhaberelerden (3) ve kati cevabı üçüncü esasda ve istidâmın ikinci sualinde bulunan Beşinci Şua’dan (4) ve yüz otuz risalelerin yalnız dört-beş risalelerinden (5) ve Eskişehir Mahkemesinin tetkikinden geçen (6) ve cezasını çektiren (7) ve af kanunları gören (8) ve Denizli beraetini gören (9) mektuplar ve risalelerden ittihamımıza medar bazı bahaneler var.

Acaba Otuz Bir Mart Hadisesinde Bab-ı Seraskerî’de Şeyhülislam ve ulemayı dinlemeyen sekiz taburu, bir nutuk ile itaate getiren bir adam “sekiz sene zarfında -zabıtnamelere göre- çalışmış; böyle yirmi-otuz adamı kandırabilmiş, mesela koca Kastamonu’da beş adamı iğfal edebilmiş” denilebilir mi? İşte Kastamonu’da, Denizli Hadisesinde mahrem ve gayr-ı mahrem bütün evrak ve kitablarımı odunlar yığını altından çıkarıp, üç ay tetkikten sonra yalnız Feyzi, Emin, Hilmi, Tevfik ve Sadık’tan başka kimseyi o koca Kastamonu’da, bulmadılar. Bu beş zat ise, lillah için bana şahsi hizmet münasebetiyle ve üç buçuk senede Emirdağ’ında üç kardeş ve üç-dört adamı bulup göndermişler. Eğer o sathi zabıtnameler gibi yapsa idim, beş-on değil belki beş yüz, belki beş bin ve belki beş yüz bin adamları kandırabilirdim.

O zabıtnamelerde ne kadar yanlışlar bulunduğuna Denizli Mahkemesi’nde söylediğim gibi, bir-iki numuneyi beyan ediyorum:

Zaman-ı Saadetten şimdiye kadar cari bir âdet-i İslâmiyeye ittibaen Risale-i Nur'un hususî menba'ları olan yüzer âyât-ı meşhureyi büyük bir en'am gibi Hizb-i Kuranî yaptığımızı, "Dinde tahrifat yapıyor" diye muahaze etmişler.

Hem bir sene cezasını çektiğim ve mahrem tutulan ve zabıtnamede kaydedildiği gibi odun yığınları altından çıkarılan “Tesettür Risalesi” bu sene yazılmış ve neşr edilmiş gibi, bizi ittiham etmek istiyor.

Hem Ankara’da hükümetin riyasetinde bulunan malum birisine ettiğim itirazlara ve ağır sözlere karşı o reis mukabele etmeyip sükût eden, o öldükten sonra, onun yanlışını gösteren bir hakikat-ı hadîsiyeyi kırk sene evvel beyandaki fıtrî ve lüzumlu ve küllî ve mahrem tenkidlerimi makam-ı iddia, cerbezesiyle ona tam tatbik ile bize medar-ı mesuliyet yapılmış, ölmüş ve hükümetten alâkası kesilmiş bir şahsın hatırı nerede!.. hükümetin ve milletin bir hatırası ve Cenab-ı Hakk’ın bir tecelli-i hakimiyeti olan adalet kanunları nerede!

Hem biz hükümet-i cumhuriye esaslarından en ziyade kendimize medar-ı istinad ve onun ile kendimizi müdafaa ettiğimiz hürriyet-i vicdan esası, bizim aleyhimizde medar-ı mesuliyet tutulmuş; güya biz hürriyet-i vicdan esasına muarız gidiyoruz.

Hem bir risalede, medeniyetin seyyiâtını ve kusurlarını tenkid etmemden hâtır ve hayalime gelmeyen bir şeyi zabıtnamelerde isnad ediyor. Güya ben radyoyu ^[“Radyo gibi azîm bir nimet-i İlahiye’ye karşı azîm bir şükür olmak için radyo, Kuran’ı okuyup bütün zemin yüzündeki insanlara dinlettirip küre-i havanın bir hâfız-ı Kuran olmasıdır” demiştim.] ve tayyareyi ve şimendiferin kullanılmasını kabul etmiyorum diye, terakkiyat-ı hâzıra aleyhinde bulunduğumla mesul ediyor.

İşte bu numunelere kıyasen ne kadar hilaf-ı adalet bir muamele olduğunu, inşallah insaflı ve adaletli olan Denizli müddeiumumisi ve Mahkemesi gibi, Afyon Mahkemesi göstererek, o zabıtnamelerin evhamlarına ehemmiyet vermeyecekler.

Hem en garibi şudur ki; bir yerde demişim: Cenab-ı Hakk’ın büyük nimetleri olan tayyare ve şimendifer ve radyoyu, büyük şükür ile mukabele lazım iken; beşer şükür etmedi, tayyarelerle başlarına bombalar yağdı. Ve radyo öyle büyük bir nimet-i İlahiyedir ki ona mukabil şükür ise, o radyo milyonlar dilli bir küllî hâfız-ı Kuran olup zemin yüzündeki bütün insanlara Kuran’ı dinlettirsin. Ve Yirminci Söz’de Kuran’ın medeniyet harikalarından gaybî haber verdiğini beyan ederken, bir ayetin işareti olarak, “kafirler şimendiferle alem-i İslam’ı mağlup ederler” demişim. İslamı bu harikalara teşvik ettiğim halde bir sebeb-i ittiham olarak “şimendifer, tayyare ve radyo gibi terakkiyat-ı hâzıra aleyhindedir” diye sabık mahkemelerin bazı müddeiumumileri bizi ittiham etmiş.

Hem hiçbir münasebeti olmadığı halde, bir adam Risale-i Nur’un ikinci bir ismi olan Risaletü’n-Nur tabirinden, “Kuran’ın nurundan bir risalettir yani bir ilhamdır ve risaletin şeriat vazifesini yapan bir vâristir” demiş. Bir iddianamede başka yerin verdikleri yanlış mana ile, benim için bir sebeb-i ittiham tutulmuş.

Hem müdafaatımda yirmi yerde kati bir surette hüccetlerle ispat etmişiz ki, bütün dünyaya karşı da olsa dini ve Kuran’ı ve Risale-i Nur’u alet edemeyiz ve edilmez ve biz onların bir hakikatini dünya saltanatına değiştirmeyiz ve bilfiil öyleyiz. Ve bu davanın emareleri yirmi senede binlerdir. Halbuki şimdi Afyon sorgusunun gidişatında ve iddianamede, başka zabıtnamelere binaen, güya bizim maksadımız ve sa’yimiz dünya entrikalarını çevirmek ve dünya garazlarına ve dini, hasis şeylere alet etmek ve kudsiyetini düşürtmektir diye bizi ittiham ediyor. Madem öyledir, ben ve biz bütün kuvvetimizle deriz:

<span class="arabic" title="Meal: “Allah bize yeter, O ne güzel vekildir!” [Âl-i İmrân Sûresi, 3:173]">حَسْبُنَا اللّٰهُ وَنِعْمَ الْوَكِيلُ</span>


*Said Nursî*

