---
title: "Afyon 197 : Sebilürreşad’da çıkan bir yazı"
no: 197
id: "A-197"
konu: "Sebilürreşad’da çıkan bir yazı"
bolge: "Afyon"
donem: "Afyon Hapis Dönemi"
date: 
yazar: "Said Nursî"
---

# Afyon 197 : Sebilürreşad’da çıkan bir yazı

Mübarek Üstadımız, Efendim!

Gönderdiğiniz pusulayı ancak şimdi aldım. Mahkemedeki bütün evrakımızı Temyize göndermeye mecburdurlar. Ve herhalde de göndermişlerdir. Sebilürreşad’ın bu nüshasında bize ait çıkan yazıyı aynen yazıyoruz.

### Bediüzzaman Said el-Kürdî

Değil 31 Mart Hadisesi’nde asilerle birleşmiş, asilere karşı cephe almıştır. Afyon’da ikamet eden Ahmed Nazif, Ahmed Feyzi, Hüseyin Tabancalı, Selahaddin Çelebi, Zübeyir, Ceylan Çalışkan tarafından aldığımız bir mektupta, meşhur yüksek İslam ulemasından Bediüzzaman Said el-Kürdî hakkında Vatan gazetesinde neşrolunan hilaf-ı hakikat isnadlar reddedilmektedir.

Bir ittihadçı itilafçı çarpışması olan Otuzbir Mart hadisesinde, mumaileyhin asilerlerle teşrik-i mesai değil, bilakis isyan hareketini yatıştırmak hususunda büyük hizmeti olduğu, bilhassa bâb-ı seraskerîde isyan eden sekiz taburu bir nutkuyla itaate getirdiği, yüzlerce zabitleri mahkur olmadan kurtardığı, Ayasofya’da elli bin kişi huzurunda irad ettiği nutukta ihtilali teskin hususunda büyük tesiri olduğu, Divan-ı Harb-ı Örfî’de bu büyük hizmetleri takdir olunarak beraat ettiği, vilayât-ı şarkiyede aşiretler arasında Meşrutiyeti kabul ettirmek için dolaştığı ve eserler neşrettiği, bu hizmetleri İttihad ve Terakki’ce takdir olunarak medresesine on dokuz bin altın lira tahsisi, ancak Harb-i Umumi dolayısıyla o paranın alınamadığı fakat Cumhuriyet Hükümeti bu tahsisatı yüz altmış üç mebusun kararıyla yüz elli bin liraya iblağ ettiği bildirilmekte, Üstadlarının millet ve memleket uğrundaki yüksek hizmetleri kaydedilmektedir.

Ellerinizden hürmetle öperiz. (C.)
