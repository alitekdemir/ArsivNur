---
title: "Afyon 4 : İtiraznamenin bir kısa tetimmesidir"
no: 4
id: "A-4"
konu: "İtiraznamenin bir kısa tetimmesidir"
bolge: "Afyon"
donem: "Afyon Hapis Dönemi"
date: 
yazar: "Said Nursî"
---

# Afyon 4 : İtiraznamenin bir kısa tetimmesidir

<p class="arabic" dir="rtl" title="Meal: “Her türlü noksan sıfatlardan yüce olan Allah’ın adıyla.”">بِاسْمِهِ سُبْحَانَهُ</p>

Afyon Mahkemesinin bizi ittiham etmesine karşı İtiraznamenin bir kısa tetimmesidir

<p class="takdim">[Bu itirazda muhatabım Afyon müddeîsi ve mahkemesi değil, belki başka yerlerdeki müddei umumilerin ve muhbir ve taharricilerin yanlış ve nâkıs zabıtnameleriyle burada ve sorgu dairesindeki acib vaziyeti aleyhimize çeviren garazkar ve vehham memurlardır.]</p>

Evvelen, aslı ve faslı olmayan ve hâtırıma gelmeyen bir siyasi cemiyet namını, masum ve siyaset ile hiç alâkaları olmayan Risale-i Nur Talebelerine takıp ve o daire içine giren ve iman ve ahiretinden başka bir maksadları bulunmayan biçareleri o cemiyetin naşiri veya faal birer rüknü veya mensubu veya Risale-i Nur’u okumuş ve okutmuş veya yazmış diye suçlu sayıp mahkemeye vermek ne kadar adaletin mahiyetinden uzak olduğuna kati bir hücceti şudur ki:

Kuran aleyhinde yazılan, Doktor Duzi’nin ve sair zındıkların o muzır eserlerini okuyanlara hürriyet-i fikir ve hürriyet-i ilmiye düsturuyla bir suç sayılmadığı halde; hakikat-ı Kuraniye’yi öğrenmeğe gayet muhtaç ve müştak olanlara, güneş gibi bildiren Risale-i Nuru okumak ve yazmak bir suç sayılmış. Ve hem yüz risale içinde yanlış mana verilmemek için mahkemelerin teşhirinden evvel mahrem tuttuğumuz iki-üç risalede yalnız birkaç cümlelerini bahane gösterip ittiham etmiş. Halbuki o risalelerden biri müstesna Eskişehir Mahkemesi tetkik etmiş, icabına bakmış, yalnız bir tek Tesettür Risalesi’nin bir-iki meselesine ilişmiş ve müstesnası hem istidâmda ve hem itiraznamemde gayet kati cevap verildiği ve “Elimizde Nur var, topuz yok” Eskişehir Mahkemesinde yirmi vecihle kati ispat edildiği ve Denizli Mahkemesi bila-istisna bütün risaleleri tetkik etmiş hiçbirisine ilişmediği halde, insafsız müddeiler, o iki-üç risalelerin üç-dört cümlelerini bütün Risale-i Nur’a teşmil eder, hatta dört yüz sahifeli “Zülfikar” iki sayfa için müsadere eder gibi, Risale-i Nuru okuyan ve yazanı suçlu ve beni de “hükümet ile mübareze eder” diye ittiham etmişler.

Ben, benim ile görüşen dostlarımı işhad ve kasemle temin ederim ki: Bu on seneden ziyadedir ki, iki reisden ve bir mebusdan ve Kastamonu Valisinden başka, hükümetin erkanını, vükelasını, kumandanlarını, memurlarını, mebusları kimler olduğunu katiyen bilmiyorum ve bilmeyi de merak etmemişim. Yalnız bir sene evvel bir-iki zat benim ile alâkadarlık göstermelerinden, beş-altı erkanını bildim. Acaba hiç imkanı var mı ki; bir adam mübareze ettiği adamları tanımasın ve bilmeyi merak etmesin ve dost mu, düşman mı diye karşısındakini tanımasına ehemmiyet vermesin! Bu hallerden anlaşılıyor ki, bil’iltizam herhalde beni perişan etmek için gayet asılsız bahaneleri icad ederler.

Madem keyfiyet böyledir, ben de buradaki mahkemeye değil, belki o insafsızlara derim: Ben, sizin bana vereceğiniz en ağır cezanıza da beş para vermem ve hiç ehemmiyeti yok. Çünkü ben, kabir kapısında yetmiş beş yaşındayım. Böyle mazlum ve masum bir-iki sene hayatı, şehadet mertebesiyle değiştirmek, benim için büyük saadettir. Risale-i Nur’un binler hüccetleriyle kati imanım var ki; ölüm bizim için bir terhis tezkeresidir. Eğer zahirî idam da olsa, bizim için bir saat zahmet ebedî bir saadetin ve rahmetin anahtarı olur.

Fakat siz ey gizli düşmanlar ve zendeka hesabına adliyeyi şaşırtan ve hükümeti bizimle sebepsiz meşgul eden insafsızlar! Kati biliniz ve titreyiniz ki; siz idam-ı ebedî ile ebedî mahkum oluyorsunuz. İntikamımız sizden pekçok muzaaf bir surette alınıyor görüyoruz. Hatta size acıyoruz. Evet bu şehri yüz defa mezaristana boşaltan ölüm hakikati elbette hayattan ziyade bir istediği var. Ve onun idamından kurtulmak çaresi, insanların her meselesinin fevkinde en büyük ve en ehemmiyetli ve en lüzumlu bir ihtiyac-ı zarurîsi ve katîsidir. Acaba bu çareyi kendine bulan Risale-i Nur Şakirdlerini ve o çareyi binler hüccetleriyle bulduran Risale-i Nur’u adi bahaneler ile ittiham edenler ne kadar kendileri hakikat ve adalet nazarında müttehem oluyor, divaneler de anlar.

Bu insafsızları aldatan ve hiç münasebeti olmayan bir siyasi cemiyet vehmini veren üç maddedir.

**Birincisi**: Eskiden beri benim talebelerim, benimle kardeş gibi şiddetli alâkadar olmaları, bir cemiyet vehmini vermiş.

**İkincisi**: Risale-i Nur’un bazı şakirdleri -her yerde bulunan ve cumhuriyet kanunları müsaade eden ve ilişmeyen- cemaat-ı İslamiye heyetleri gibi hareket etmelerinden bir cemiyet zannedilmiş. Halbuki o mahdut üç-dört şakirdin niyetleri cemiyet-memiyet değil, belki sırf hizmet-i imaniyede halis bir kardeşlik ve uhrevi bir tesanüddür.

**Üçüncüsü**: O insafsızlar kendilerini dalalet ve dünya-perestlikte bildiklerinden ve hükümetin bazı kanunlarını kendilerine müsaid bulduklarından fikren diyorlar ki: “Herhalde Said ve arkadaşları; bizlere ve hükümetin, bizim medenîce nameşru hevesatımıza müsaid kanunlarına muhaliftirler. Öyle ise, muhalif bir cemiyet-i siyasiyedirler.”

Ben de derim: Hey bedbahtlar! Eğer dünya ebedî olsaydı ve insan içinde daimî kalsa idi ve insani vazifeler yalnız siyaset bulunsaydı, belki bu iftiranızda bir mana bulunabilirdi. Hem eğer, ben siyaset ile işe girseydim, yüz risalelerde on cümle değil, belki bin cümleyi siyasetvari, mübarezekarâne bulacaktınız. Hem farz-ı muhal olarak; eğer biz dahi sizin gibi bütün kuvvetimizle dünya maksadlarına ve keyiflerine ve siyasetlerine çalışıyoruz, ahiretten haberimiz yok, hile perdesi altında dünya garazları peşine koşuyoruz diye ki; şeytan da bunu inandırmağa çalışamıyor ve kimseye kabul ettiremez.- Haydi böyle de olsa: Madem yirmi senede hiçbir vukuatımız gösterilmiyor. Hükümet ele bakar, kalbe bakamaz ve her bir hükümette şiddetli muhalifler bulunur. Elbette adliye kanunu ile bizleri mesul etmezsiniz. Son sözüm:

<p class="arabic" dir="rtl" title="Meal: “Bana Allah yeter. Ondan başka hiçbir ilah yoktur. Ben ancak Ona tevekkül ettim. O, yüce Arşın sahibidir.” [Tevbe Sûresi, 9:129]">حَسْبِىَ اللّٰه لاَ اِلٰهَ اِلاَّ هُوَ عَلَيْهِ تَوَكَّلْتُ وَهُوَ رَبُّ الْعَرْشِ الْعَظِيمِ</p>

dir.
