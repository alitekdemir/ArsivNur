---
title: "Afyon 208 : Mustafa ve Halil’in hapishaneye gönderdikleri mektup"
no: 208
id: "A-208"
konu: "Mustafa ve Halil’in hapishaneye gönderdikleri mektup"
bolge: "Afyon"
donem: "Afyon Hapis Dönemi"
date: 
yazar: "Said Nursî"
---

# Afyon 208 : Mustafa ve Halil’in hapishaneye gönderdikleri mektup

<p class="arabic" dir="rtl" title="Meal: “Subhân Allah’ın adıyla” * “Hiçbir şey yoktur ki O'nu hamd ile tesbih etmesin” [İsrâ 17:44]">بِاسْمِهِ سُبْحَانَهُ * وَاِنْ مِنْ شَىْءٍ اِلاَّ يُسَبِّحُ بِحَمْدِهِ</p>

<p class="arabic" dir="rtl" title="Meal: “Allah’ın selâmı, rahmeti ve bereketleri, ebedî ve dâimî olarak üzerinize olsun.”">اَلسَّلاَمُ عَلَيْكُمْ وَرَحْمَةُ اللّٰهِ وَبَرَكَاتُهُ اَبَدًا دَائِمًا</p>

Çok sevgili, çok mübarek, çok kıymettar, çok müşfik Üstadımız Efendimiz hazretleri! Arz-ı tâzimat ile el ve ayaklarınızdan, sıhhat ve afiyetinize dualar ederek öperiz efendimiz hazretleri.

**Evvela:** Suikast neticesi olan hastalığınızdan vücud-u mübarekelerinizin incindiğini ve zayıf düştüğünü kalblerimiz titreyerek işittik. Bütün Emirdağı talebeleriniz Üstadlarına yapılan, pek düşük ve adi insanların insafsızca hareketlerine tahammül edemeyerek, “Ya Rabbi! Üstadımızı bu zalimlerin zulümlerinden kurtar ve Üstadımıza merhamet et, vücud-u mübarekelerine sıhhat, afiyet ve derman ver” diye dua ettiler.

**Saniyen:** Manevi yaralarımıza tam bir tiryak olan yeni telif ettiğiniz imana dair olan Zühretü’n Nur risalesini Emirdağı talebelerinizin her biri kalemle neşir için yazıp muhtaçlarına dağıtıyorlar. Hastalığınızdan gelen bu elim elemi ancak Nur risalelerinin manevi tesellileriyle ve kati hüccetleriyle kendilerini teselli ediyorlar.

**Salisen:** Osman Çalışkan İstanbul’a gittiğinde İbrahim Fakazlı ile birleşiyorlar. Sebilürreşad gazetesinin sahibi Eşref Edip ile görüşüyorlar. Mahkemenin bize verdiği kararnameyi ve arkasında siz mübarek Üstadımızın müddeiumumun hatalarını gösterir cedvel ile Son Posta gazetesine verilen cevaplar nüshasını birlikte cildli olarak veriyorlar. Çok memnun kaldıktan sonra diyor ki, “Ben şimdi gider, Temyiz mahkeme reisini görür, bu nüshayı veririm. Benim çok iyi tanıdığımdır. Böyle eski yazı olduğu için kolay okunur, daha iyi mütalaa edilir. Hatta talebelerin müdafaaları ve lüzum olan müdafaaları siz bana eski huruf olarak gönderiniz. Ben hususi olarak reis ile görüşür, lazım gelen malumatı bildiririm. Ve elimden geldiği kadar bu hizmette çalışırım” diyor. Ve siz sevgili Üstadımıza selamlarıyla ellerinizden öpüyor. Biz de bu keyfiyeti siz sevgili Üstadımıza arz ediyoruz. Emir ve ferman siz sevgili Üstadımızındır.

**Rabian:** Hapishaneden çıktığımıza şimdi hakikaten çok müteessir oluyoruz. Zahiren biraz sıkıntılı ve acı fakat hakikaten çok kârlı ve ferahlı olan hapishaneden ve siz mübarek Üstadımızdan ayrılmamız bizim gibi biçare ve zayıf talebelerinizi çok düşündürüyor. Ve sizlersiz geçen bu acı günlerimiz ancak Risale-i Nur’un imanı kuvvetlendiren senedli hüccetleriyle telafi etmeye çalışıyoruz.

Mübarek Üstadımız efendimiz! Bu aciz iki talebeniz siz mübarek Üstadımızın doyulmaz hizmetlerinde kullanılamadığımız için çok müteessir oluyoruz. Fakat ne yapalım liyakatımız olmadığı için kendimizi ihlassızlığımızdan ve tembelliğimizden gelen bu cezalara razı oluyoruz. Buradaki talebe kardeşlerimiz çok selam edip ellerinizden öpüyorlar. Hususan Hayri, muallim Abdurrahman ve ailesi, Terzi Sadık, Raşid, Mustafa, İbrahim, Mehmed, Hasan, Osman, Fethiye, Sultan Çalışkanlar ve amcam Salih ve Mehmed ve validem Fatıma selam edip el ve ayaklarınızdan öpüyorlar. Elmalı kadının ismi de Zeliha imiş. O da ayrıca selam edip, ellerinizden öpüyor. Hayırlı dualarınıza el açar, Cenab-ı Hak’dan sıhhat ve afiyetinizi temenni eyleriz.

*el-Bâkî Hüve’l-Bâkî*
*Emirdağ talebeleri namına aciz talebelerinizden*
*Mustafa ve Halil*

***

1. Mektubun elyazma orijinali.
![[Afyon-208-MustafaVeHalil-Page1.jpg|300]]
![[Afyon-208-MustafaVeHalil-Page2.jpg|300]]

