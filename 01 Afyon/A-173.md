---
title: "Afyon 173 : Vatan Gazetesi Üstadımıza 31 Mart hadisesinde bir inkılapçı nazarıyla bakmış"
no: 173
id: "A-173"
konu: "Vatan Gazetesi Üstadımıza 31 Mart hadisesinde bir inkılapçı nazarıyla bakmış"
bolge: "Afyon"
donem: "Afyon Hapis Dönemi"
date: 
yazar: "Said Nursî"
---

# Afyon 173 : Vatan Gazetesi Üstadımıza 31 Mart hadisesinde bir inkılapçı nazarıyla bakmış

<p class="arabic" dir="rtl" title="Meal: “Her türlü noksan sıfatlardan yüce olan Allah’ın adıyla.”">بِاسْمِهِ سُبْحَانَهُ</p>

Vatan Gazetesi Üstadımıza kırk sene evvel olan 31 Mart Hadisesinde bir inkılapçı nazarıyla bakmış. Onun o hadisedeki mahiyetine dört-beş not olarak hem matbu tarihçe-i hayatına hem bir haftada iki defa basılan meşhur Divan-ı Harb-i Örfî ve Saidü’l-Kürdî namıyla olan müdafaatına ve o zaman İstanbul’da bulunanların malumatlarına istinaden deriz:

**Birinci Nokta**: O hadise İtilafçı-İttihadcıların bir müsademesidir. İttihad-ı Muhammedî Cemaati ekseriyet-i mutlaka itibarıyla karışmadı. Belki teskinine çalıştı. Hatta Üstadımız Bab-ı Seraskeri’de isyan eden sekiz taburu bir nutukla itaata getirdi. Yüzer zabitleri kurtardı.

**İkinci Nokta**: Üstadımız o vakit İstanbul’da bütün kuvvetiyle ihtilali yatıştırmaya tesirli çalıştı. Ve İttihad-ı Muhammedî (A.S.M) yani İttihad-ı İslam Cemiyeti’ne dair hiç emsali vuku bulmamış Ayasofya’da elli bin adama okuduğu nutkunu umumuna kabul ettirmiş. Ve Volkan Gazetesi’ne verdiği bir makale ile İzmit ve sair taraflarda otuz bin kişinin o makale hakkaniyetine karşı o cemiyete dahil oldukları ilan edildi.

**Üçüncü Nokta**: Divan-ı Harb-i Örfî’de pek şiddetli ve dokunaklı müdafaatı, hatta demiş: “Eğer meşrutiyet bir şubenin istibdadından ibaretse veya hilaf-ı şeriat hareket ise, bütün dünya şahid olsun ki ben mürteciim.” Hem reis Hurşid Paşa ona sordu: “Sen şeriat istemişsin?” Cevaben dedi: “Ben şeriatın bir tek meselesine bin ruhum olsa feda etmeye hazırım.” Hem bu şiddetle beraber beraat etmiş.

**Dördüncü Nokta**: Vilayat-ı Şarkiye’nin bütün aşiretlerinde gezip meşrutiyeti kabul ettirmek için sual-cevap tarzında (Reçetetü’l-Avam) risalesini yazdı. Bütün onlar da meşrutiyet-i meşruayı kabul edip ihtilalden kurtuldular. İşte bunlar gibi hürriyet inkılabına Üstadımızın hizmeti içindir ki, İttihad Terakki on dokuz bin altın lira onun medresesine verdi. Fakat Harb-i Umumi patladı, o para şimdi de kalmış. Hatta Cumhuriyet Hükümeti o parayı 150 bin banknota iblağ etti.

*Afyon Medrese-i Yusufiye talebeleri namına*
*Ahmed Nazif, Hüseyin Tabancalı,*
*Salahaddin, Ahmed Feyzi, Zübeyr, Ceylan*
