---
title: "Afyon 18 : Mahkeme-i Kübra’ya Şekva"
no: 18
id: "A-18"
konu: "Mahkeme-i Kübra’ya Şekva"
bolge: "Afyon"
donem: "Afyon Hapis Dönemi"
date: 
yazar: "Said Nursî"
---

# Afyon 18 : Mahkeme-i Kübra’ya Şekva

## Temyiz Mahkemesi Riyasetine

<p class="takdim">[Afyon Mahkemesi’nden hakkımızda sadır olan haksız hükmün temyizen bozulması üzerine yapılan duruşmamızda beni yine konuşturmadılar. Hakkımızda üçüncü bir şiddetli iddianameyi bize dinlettirdiler. Hem yanıma kimseyi bırakmadılar ki gelsin yazıyla bana yardım etsin. Yazım noksan olmakla beraber hasta halimle yazdığım bu şekvamı bu zamanda hakkımda iki defa tam adalet eden makamınıza bir layiha-i temyizim olarak takdim ediyorum.]</p>

<p class="arabic" dir="rtl" title="Meal: “Her türlü noksan sıfatlardan yüce olan Allah’ın adıyla.”">بِاسْمِهِ سُبْحَانَهُ</p>

<p class="takdim">[Haşirdeki Mahkeme-i Kübra’ya bir arzuhaldir. Ve dergah-ı İlahiyeye bir şekvadır. Ve bu zamanda mahkeme-i temyiz ve istikbaldeki nesl-i ati ve daru’l-fünunların münevver muallim ve talebeleri dahi dinlesinler. İşte bu yirmi üç senede yüzer işkenceli musibetlerden on tanesini Âdil-i Hakim-i Zülcelal’in dergah-ı adaletine müştekiyane takdim ediyorum.]</p>

**Birincisi**: Ben çok kusurlarımla beraber bu milletin saadetine ve imanına hayatımı vakfettim. Ve milyonlarla kahraman başların feda oldukları bir hakikata, yani Kuran hakikatına benim başım dahi feda olsun diye bütün kuvvetimle Risale-i Nur’la çalıştım. Bütün zalimane tâziplere karşı tevfik-i İlahî ile dayandım. Geri çekilmedim.

Ezcümle, bu Afyon hapsimde ve mahkememde başıma gelen çok gaddarane muamelelerden birisi: Üç defa ve her defasında iki saate yakın aleyhimizde garazkarane ve müfteriyane ittihamnameleri, bana ve adaletten teselli bekleyen masum Nur Talebelerine cebren dinlettirdikleri halde, çok rica ettim beş-on dakika bana müsaade ediniz ki, hukukumuzu müdafaa edeyim. Bir-iki dakikadan fazla izin vermediler.

İşte bu meselelerden birisi ve aleyhimizde olanların en ehemmiyetlisi şudur: Ben, otuz-kırk sene evvel müteşabih bir hadis-i şerifin bir harika manasını beyan etmiştim ve sonra Risale-i Nur’da yazmıştım. Bir kumandan, hayatıyla ve mematıyla beni tasdik etti ki; “Bir adam sabah kalkar, alnında <span class="arabic" dir="rtl" title="Meal: “Bu kâfirdir”">هٰذَا كَافِرٌ</span> yazılmış bulunur.” Yani, Avrupa gibi başına şapka giyer ve onu cebren giydirir. “İşte o adam benim” diye acib icraatıyla ispat ettiği halde; ben mahrem tuttum ta zalimler Nurlara ilişmesinler.

Sonra gördüm ki; İslam Ordusunun hasenelerini o kumandana vermekle, milyonlar haseneler bir tek haseneye iner, sukût eder. Ve o kumandanın kusurunu ve seyyiesini orduya vermekle, o seyyie bir milyon seyyie olur, o şanlı ve kahraman orduyu tam lekedar eder bildim. Benim, gizli ve mahrem tutmakta hata ettiğime kanaat getirdiğim aynı zamanda, mahkemeler o hakikati tam tamına teşhir etti. İzahı, büyük Müdafaatıma havale edip, gayet kısa bir işareti şudur:

Mahkeme, bizi cezalandırmak için ileri sürdüğü en büyük sebep; benim, o kumandanı sevmemekliğim ve sevdirmemekliğim ve Kuran’ın çok ayatına karşı onun inkarını ve muarazasını reddetmekliğim, fikren ve ilmen kati hüccetlerle onun mesleğini kabul etmemekliğimdir.

Ben yirmi ay tecrid-i mutlakta durdurulduğum halde yalnız üç-dört saat bir-iki arkadaşıma izin verildi. Müdafaatımın yazısında az bir parça yardımları oldu. Sonra onlar da menedildi. Pek gaddarane muameleler içinde cezalandırdılar. Müddeinin bin dereden su toplamak nevinden ve yanlış mana vermekle iftiralar ve yalan isnadlarla garazkarane ve on beş sayfasında seksen bir hatasını ispat ettiğim aleyhimizdeki ithamnamelerini dinlemeğe bizi mecbur ettiler. Beni konuşturmadılar. Eğer konuştursalardı diyecektim:

Hem dininizi inkar hem ecdadınızı dalaletle tahkir eden ve Peygamberinizi (A.S.M) ve Kuran’ınızın kanunlarını reddedip kabul etmeyen; Yahudi ve Nasrani ve Mecusilere, hususen şimdi Bolşevizm perdesi altındaki anarşist ve mürted ve münafıklara hürriyet-i vicdan, hürriyet-i fikir bahanesiyle ilişmediğiniz halde ve İngiliz gibi Hristiyanlıkta mutaassıp, cebbar bir hükümetin daire-i mülkünde ve hakimiyetinde milyonlarla Müslümanlar her vakit Kuran dersiyle İngiliz’in bütün batıl akidelerini ve küfrî düsturlarını reddettikleri halde onlara mahkemeleriyle ilişmediği ve her hükümette bulunan şiddetli muhalifler alenen fikirlerinin neşrinde, o hükümetlerin mahkemeleri ilişmediği halde, benim kırk senelik hayatımı ve yüz otuz kitabımı ve en mahrem risale ve mektuplarımı hem Isparta hükümeti hem Denizli Mahkemesi hem Ankara Ceza Mahkemesi hem Diyanet Riyaseti hem iki defa belki üç defa mahkeme-i temyiz tam tetkik ettikleri ve onların ellerinde iki-üç sene Risale-i Nur’un mahrem ve gayr-ı mahrem bütün nüshaları kaldığı ve bir küçük cezayı icap edecek bir tek maddeyi göstermedikleri hem bu derece zafiyetim ve mazlumiyetim ve mağlubiyetim ve ağır şerait ile beraber iki yüz bin hakiki ve fedakar şakirdlere vatan ve millet ve asayiş menfaatinde en kuvvetli ve sağlam ve hakikatli bir rehber olarak kendini gösteren Risale-i Nur’un elinizdeki mecmuaları ve dört yüz sahife Müdafaatımız masumiyetimizi ispat ettikleri halde, hangi kanun ile, hangi vicdan ile, hangi maslahat ile, hangi suç ile bizi ağır ceza ve pek ağır ihanetler ve tecridlerle mahkum ediyorsunuz? Elbette mahkeme-i kübra-i haşirde sizden sorulacak.

**İkincisi**: Beni cezalandırmaya gösterdikleri bir sebep: Benim tesettür, irsiyet, zikrullah, taaddüd-ü zevcat hakkındaki Kuran’ın gayet sarih ayetlerine, medeniyetin itirazlarına karşı onları susturan tefsirimdir. On beş sene evvel Eskişehir Mahkemesine ve Ankara’ya mahkeme-i temyize ve tashihe yazdığım -ve aleyhimdeki kararnamede yazdıkları- bu gelen fıkrayı; hem haşirde Mahkeme-i Kübra’ya bir şekva, hem istikbalde münevver ehl-i maarif heyetine bir ikaz, hem iki defa beraatimizde insaf ve adaletle feryadımızı dinleyen mahkeme-i temyize El-Hüccetü’z-Zehra ile beraber, bir nevi layiha-i temyiz, hem beni konuşturmayan ve seksen hatasını ispat ettiğimiz garazkarane ittihamname ile beni iki sene ağır ceza ve tecrid-i mutlak ve iki sene başka yere nefiy ve göz nezareti hapsiyle mahkum eden heyete aynen o fıkrayı tekrar ediyorum:

> İşte ben de adliyenin mahkemesine derim ki; Bin üç yüz elli senede her asırda üç yüz elli milyon Müslümanların hayat-ı ictimaiyesinde kudsî ve hakiki bir düstur-u İlahîyi, üç yüz elli bin tefsirin tasdiklerine ve ittifaklarına istinaden ve bin üç yüz senede geçmiş ecdadımızın itikadlarına iktidaen tefsir eden bir adamı mahkum eden haksız bir kararı, elbette ru-yi zeminde adalet varsa, o kararı red ve bu hükmü nakzedecektir diye bağırıyorum. Bu asrın sağır kulakları dahi işitsin! Acaba bu zamanın bazı ilcaatının iktizasıyla muvakkaten kabul edilen bir kısım ecnebi, kanunlarını fikren ve ilmen kabul etmeyen ve siyaseti bırakan ve hayat-ı ictimaiyeden çekilen bir adamı, o âyâtın tefsirleriyle suçlu yapmakta İslamiyeti inkar ve dindar ve kahraman bir milyar ecdadımıza ihanet ve milyonlarla tefsirleri itham çıkmaz mı? diye kararnamelerinde “bir ihtar” tabirimden hiddet edenlere ihtar ederim.

**Üçüncüsü**: Mahkumiyetime gösterdikleri bir sebep; emniyeti ihlal ve asayişi bozmaktır. Pek uzak bir ihtimal ve yüzde belki binde bir imkan ile, hatta uzak imkanatı vukuat yerinde koyup, bazı mahrem risale ve hususi mektuplardan Risale-i Nur’un yüz bin kelime ve cümlelerinden kırk-elli kelimesine yanlış mana vererek bir sened gösterip bizi ittiham ve cezalandırdılar. Ben de bu otuz-kırk senelik hayatımı bilenleri ve Nur’un binler has şakirdlerini işhad ederek derim:

İstanbul’u işgal eden İngilizlerin başkumandanı, İslam içinde ihtilaf atıp hatta Şeyhülislamı ve bir kısım hocaları kandırıp birbiri aleyhine sevk ederek İtilafçı, İttihatçı fırkalarını birbiriyle uğraştırmasıyla Yunan’ın galebesine ve harekat-ı milliyenin mağlubiyetine zemin hazırladığı bir sırada, İngiliz ve Yunan aleyhinde “Hutuvat-ı Sitte” eserimi Eşref Edib’in gayretiyle tab ve neşretmek ile o kumandanın dehşetli planını kıran (1) ve onun idam tehdidine karşı geri çekilmeyen (2) ve Ankara reisleri o hizmeti için Onu çağırdıkları halde Ankara’ya kaçmayan (3) ve esarette Rus’un başkumandanının idam kararına ehemmiyet vermeyen (4) ve Otuz Bir Mart Hadisesi’nde sekiz taburu bir nutukla itaate getiren (5) ve Divan-ı Harb-i Örfî’de mahkemedeki paşaların: “Sen de mürtecisin, şeriat istemişsin.” diye suallerine karşı, idama beş para kıymet vermeyip (6) cevaben: Eğer meşrutiyet bir fırkanın istibdadından ibaret ise, bütün cin ve ins şahid olsun ki; ben mürteciyim ve şeriatın bir tek meselesine ruhumu feda etmeğe hazırım diyen (7) ve o büyük zabitleri hayretle takdire sevkedip, idamını beklerken beraatine karar verdikleri ve tahliye olup dönerken, onlara teşekkür etmeyerek: “Zalimler için yaşasın cehennem.” diye yolda bağıran (8) ve Ankara’da divan-ı riyasette -Afyon Kararnamesi’nin yazdığı gibi- Mustafa Kemal hiddetle Ona dedi: “Biz seni buraya çağırdık ki, bize yüksek fikirler beyan edesin. Sen geldin namaza dair şeyler yazdın içimize ihtilaf verdin.” Ona karşı “İmandan sonra en yüksek namazdır. Namaz kılmayan haindir, hainin hükmü merduttur.” diye kırk-elli mebusun huzurunda söyleyen (9) ve o dehşetli kumandan Ona bir nevi tarziye verip hiddetini geri aldıran (10) ve altı vilayetin zabıtasınca ve hükümetçe asayişin ihlaline dair bir tek maddesi kaydedilmeyen (11) ve yüz binlerle Nur Şakirdlerinin hiçbir vukuatı görünmeyen (12) -yalnız bir küçük talebe, birisinin pek soğuk tacizinden ve tarassudundan hayattan usanıp intihar edeceği anda yazdığı vasiyetini gören birisi onu intihardan menetmesiyle yine o muacciz ona musallat oldu. O da, onun ağzına bir vurdu- Bundan başka hiçbir şakirdinde bir cinayet işitilmeyen (13) ve hangi hapse girmişse o mahpusları ıslah eden (14) ve Risale-i Nur’dan yüz binler nüsha memlekette intişar etmekle beraber, menfaatten başka hiç bir zararı olmadıklarını yirmi üç senelik hayatının ve üç hükümet ve mahkemelerin beraatler vermelerinin ve Nur’un kıymetini bilen yüz bin şakirdlerinin kavlen ve fiilen tasdiklerinin şehadetiyle ispat eden (15) ve münzevi, mücerred, garip, ihtiyar, fakir ve kendini kabir kapısında gören (16) ve bütün kuvvet ve kanaatiyle fâni şeyleri bırakıp eski kusuratına bir keffaret ve hayat-ı bâkiyesine bir medar arayan (17) ve dünyanın rütbelerine hiç ehemmiyet vermeyen (18) ve şiddet-i şefkatinden masumlara ve ihtiyarlara zarar gelmemek için kendisine zulüm ve tazip edenlere beddua etmeyen (19) bir adam hakkında: “Bu ihtiyar münzevi asayişi bozar, emniyeti ihlal eder ve maksadı dünya entrikalarıdır ve muhabereleri dünya içindir, öyle ise suçludur” diyenler ve Onu pek ağır şerait altında mahkum edenler; elbette yerden göğe kadar suçludurlar. Mahkeme-i Kübra’da hesabını verecekler.

Acaba bir nutuk ile, isyan eden sekiz taburu itaate getiren (1) ve kırk sene evvel bir makalesiyle binler adamı kendine taraftar yapan (2) ve mezkur üç dehşetli kumandanlara karşı korkmayan ve dalkavukluk yapmayan (3) ve mahkemelerde, başımdaki saçlarım adedince başlarım bulunsa ve her gün biri kesilse, zendekaya ve dalalete teslim-i silah edip vatan ve millet ve İslamiyete hıyanet etmem, (4) hakikat-ı Kuran’a feda olan bu başımı zalimlere eğmem diyen (5) ve Emirdağı’nda beş-on ahiret kardeşi ve üç-dört hizmetçilerden başka kimse ile alâkadar olmayan (6) bir adam hakkında, ittihamnamede: “Bu Said, Emirdağı’nda gizli çalışmış, asayişe zarar vermek fikriyle orada bir kısım halkları zehirlemiş, yirmi adam da etrafta Onu medhedip hususi mektuplar yazdıkları gösteriyor ki, O adam inkılab ve hükümet aleyhinde gizli bir siyaset çeviriyor” diyerek emsalsiz bir adavet ve ihanetlerle iki sene hapse sokmak ve hapiste tecrid-i mutlak ile ve mahkemede konuşturmamakla tazib edenler ne derece haktan ve adaletten ve insaftan uzak düştüklerini vicdanlarına havale ediyorum!..

Hiç mümkün müdür ki, böyle haddinden yüz derece ziyade teveccüh-ü ammeye mazhar olan ve bir nutuk ile binler adamı itaate getiren ve bir makaleyle binlerle insanları İttihad-ı Muhammediye Cemiyeti’ne iltihak ettiren ve Ayasofya Camii’nde elli bin adama takdir ile nutkunu dinlettiren bir adam, üç sene Emirdağı’nda çalışsın, yalnız beş-on adamı kandırsın ve ahiret işini bırakıp siyaset entrikaları ile uğraşsın. Yakın olduğu kabrine nurlar yerine lüzumsuz zulmetler doldursun. Hiç kabil midir? Elbette şeytan dahi bunu kimseye kabul ettiremez.

**Dördüncüsü**: Şapka giymediğimi mahkumiyetime ehemmiyetli bir sebep göstermeleridir. Beni konuşturmadılar. Yoksa beni cezalandırmaya çalışanlara diyecektim ki: Üç ay Kastamonu’da polisler ve komiser karakolunda misafir kaldım. Hiçbir vakit bana demediler: “Şapkayı başına koy.” Ve üç mahkemede şapkayı başıma koymadığım ve başımı mahkemede açmadığım halde (Afyon müstesna) bana ilişmedikleri ve yirmi üç sene bazı dinsiz zalimlerin o bahane ile bana gayrı resmî çok sıkıntılı ve ağır bir nevi ceza çektirdikleri halde ve şimdi asker neferatının başlarından kalktığı ve çocuklar ve kadınlar ve ekser köylüler ve dairelerde memurlar ve bere giyenler şapka giymeye mecbur olmadıkları ve hiç bir maddi maslahat giymesinde bulunmadığı halde, benim gibi bir münzevi, bütün müctehidlerin ve umum Şeyhülislamların yasak ettikleri bir serpuşu giymediğim bahanesiyle ve uydurmalar ilavesiyle yirmi sene cezasını çektiğim ve libasa ait, manasız bir âdetle tekrar beni cezalandırmağa çalışan ve çarşıda, Ramazanda, gündüzde rakı içip namaz kılmayanları hürriyet-i şahsiye var diye, kendine kıyas edip ilişmediği halde, bu derece şiddet ve tekrarla ve ısrarla beni kıyafetim için suçlandırmağa çalışan; elbette ölümün idam-ı ebedîsini ve kabrin daimi haps-i münferidini gördükten sonra Mahkeme-i Kübra’da ondan bu hatası sorulacak.

**Beşincisi**: Otuz üç ayat-ı Kuraniye’nin tahsinkarane işaretine mazhariyetine ve İmam-ı Ali (Kerremallahu Vechehu) ve Gavs-ı Azam (kuddise sırruhu) gibi evliyanın takdirlerini; ve yüz bin ehl-i imanın tasdiklerini; ve yirmi senede millete, vatana zararsız pekçok menfaatli bir mertebeyi kazandıran Risale-i Nur’u sinek kanadı gibi bahanelerle, bazı risalelerinin müsaderesine hatta dört yüz sayfa ve yüz bin adamın imanlarını kurtaran ve kuvvetlendiren “Zülfikar Mucizat-ı Ahmediye” mecmuasını, eskiden yazılmış ve mürur-u zaman ve af kanunları görmüş iki ayetin tam haklı tefsirine dair iki sahifesi bahanesiyle o pekçok menfaatli ve kıymettar mecmuanın müsaderesine sebep oldukları gibi, şimdi de Nur’un kıymettar risalelerinden her birisinden bin kelime içinde bir-iki kelimeye yanlış mana vermekle, o bin menfaatli risalenin müsaderesine çalışıldığı bu üçüncü iddianameyi işiten ve neşrettiğimiz kararnameyi gören tasdik eder. Biz dahi

<p class="arabic" dir="rtl" title="Meal: “Her türlü musibet için (şu ayeti söyleriz): Biz şüphesiz Allah'a aidiz ve şüphesiz Ona döneceğiz.” [Bakara Suresi, 2:156"> لِكُلِّ مُصِيبَةٍ؛ اِنَّا لِلّٰهِ وَ اِنَّا اِلَيْهِ رَاجِعُونَ </p>]

<p class="arabic" dir="rtl" title="Meal: “Allah bize yeter, O ne güzel vekildir!” [Âl-i İmrân Sûresi, 3:173">حَسْبُنَا اللّٰهُ وَنِعْمَ الْوَكِيلُ</p>]

deriz.

**Altıncısı**: Nur’un şakirdlerinden bazılarının Nurlardan fevkalade iman hüccetlerini ve sarsılmaz aynelyakîn ulum-u imaniyeyi görüp istifade ettiklerinden, bu biçare tercümanına bir nevi teşvik ve tebrik ve takdir ve teşekkür nevinde, ziyade hüsn-ü zan ile müfritane medhetmeleri ile beni suçlu gösterene derim: Ben aciz, zaif, gurbette, menfî, yarım ümmî, aleyhimde propaganda ile halkı benden ürkütmek haleti içinde Kuran’ın ilaçlarından ve imanî ve kudsî hakikatlerinden dertlerime tam derman olarak kendime bulduğum zaman, bu millete ve bu vatan evladlarına dahi tam bir ilaç olacağına kanaat getirdiğim için o kıymettar hakikatleri kaleme aldım. Hattım pek noksan olmasından yardımcılara pekçok muhtaç iken, inayet-i İlahiye bana sadık, has, metin yardımcıları verdi. Elbette ben onların hüsn-ü zanlarını ve samimane medihlerini bütün bütün reddetmek ve hatırlarını tekdir ile kırmak o hazine-i Kuraniye’den alınan Nurlara birer ihanet ve adavet hükmüne geçer. Ve o elmas kalemli ve kahraman kalbli muavinleri kaçıracak diye onların adi, müflis şahsıma karşı medh ü senalarını, asıl mal sahibi ve bir manevi mucize-i Kuraniye olan Risale-i Nur’a ve has şakirdlerinin şahsiyet-i maneviyesine çeviriyordum. Benim haddimden yüz derece ziyade hisse veriyorsunuz diye bir cihette hatırlarını kırıyordum. Acaba hiç bir kanun, müstenkif ve razı olmayan bir adamı başkaların onu medhetmesiyle suçlu yapar mı ki, kanun namına hareket eden resmi memur beni suçlu yapıyor?

Hem neşrettiğimiz aleyhimizde yazılan kararnamenin elli dördüncü sayfasında: “Âhirzamanın o büyük şahsı neslen Âl-i Beyt’ten olacak. Biz Nur Şakirdleri, ancak manevi Âl-i Beyt’ten sayılabiliriz. Hem Nur’un mesleğinde hiçbir cihette benlik, şahsiyet ve şahsi makamları arzu etmek, şan u şeref kazanmak olmaz. Nurdaki ihlası bozmamak için uhrevî makamât dahi bana verilse, bırakmaya kendimi mecbur bilirim.” denmektedir diye kararnamede yazdıkları...

Ve yine kararnamede yirmi ikinci ve üçüncü sayfasında: “Kusurunu bilmek, fakr ve aczini anlamak, tezellül ile dergah-ı İlahîye iltica etmek ki; o şahsiyetle kendimi herkesten ziyade biçare, aciz, kusurlu görüyorum. O halde, bütün halk beni medh ü sena etse, beni inandıramazlar ki iyiyim, sahib-i kemalim. Sizi bütün bütün kaçırmamak için üçüncü hakiki şahsiyetimin gizli çok fenalıklarını ve sû-i hallerini söylemeyeceğim. Cenab-ı Hak inayetiyle en edna bir nefer gibi, bu şahsımı esrar-ı Kuraniye’de istihdam ediyor. Yüz bin şükür olsun. Nefis cümleden edna, vazife cümleden ala.” fıkrasını, kararname yazdığı halde, beni başka zatların medhiyle ve Risale-i Nur manasıyla büyük bir hidayet edici vasfını vermekle beni suçlu yapanlar, elbette bu hatanın cezasını dehşetli çekmeye müstahak olurlar.

**Yedincisi**: Biz ve umum Nur Risaleleri, Denizli ve Ankara ağır cezalarının ve temyiz mahkemelerinin ittifakıyla beraat ettiğimiz ve umum risale ve mektuplarımızı bize iade ettikleri ve “Temyizin bozma kararında Denizli beraatinde, faraza bir hata dahi olsa, o beraat ve hüküm katiyet kesbetmiş, daha tekrar muhakeme edilmez” dedikleri halde ben Emirdağ’ında üç sene münzevi ve iki-üç terzi çırağı nöbetle bana hizmet ve pek nadir olarak beş-on dakika bazı dindar zatlardan başka zaruret olmadan konuşmayan ve tek bir yere Nurlara teşvik için haftada bir tek mektuptan başka göndermeyen ve kendi müftü kardeşine üç senede üç mektuptan başka yazmayan ve yirmi-otuz seneden beri devam eden telifini bırakan, yalnız bütün ehl-i Kuran ve imana menfaatli yirmi sayfalık iki nükte; biri, Kuran’daki tekrarların hikmetini.. diğeri, melekler hakkında bazı meselelerden başka hiçbir risale daha telif etmeyen; yalnız mahkemelerin iade ettikleri risalelerin büyük mecmualar yapılmasına ve eski harf ile tabedilen Âyetü’l-Kübra’nın beş yüz nüshası mahkeme tarafından bize teslim edildiğinden ve teksir makinesi resmen yasak olmadığından, alem-i İslam’ın istifadesi fikriyle kardeşlerime neşir için teksirine izin vererek onların tashihleri ile meşgul olan ve katiyen hiçbir siyasetle alâkadar olmayan ve memleketine gitmek için resmen izin verildiği halde, bütün menfîlere muhalif olarak dünyaya ve siyasete karışmamak için sıkıntılı bir gurbeti kabul edip memleketine gitmeyen bir adam hakkında, bu üçüncü ittihamnamedeki asılsız isnadlar ve yalan bahisler ve yanlış manalar ile o adamı suçlu yapmaya çalışan kimsede -şimdilik söylemeyeceğim- dehşetli iki mana hükmettiğini, bu yirmi ayda bana karşı muamelesi ispat ediyor. Ben de derim: “Kabir ve Sakar yeter, Mahkeme-i Kübra’ya havale ediyorum.”

**Sekizincisi**: Beşinci Şua, iki sene Denizli ve Ankara Mahkemelerinin ellerinde kalıp sonra bize iade ettiklerinden, Denizli Mahkemesi’nde beraetimizi netice veren Müdafaatımla beraber Siracü’n-Nur ismindeki büyük mecmuasının ahirinde yazılmış. Gerçi evvelce mahrem tutuyorduk, fakat madem mahkemeler onu teşhir edip beraatle bize iade ettiler. Demek bir zararı yoktur diye teksirine izin verdim. Ve o Beşinci Şua’ın aslı, otuz-kırk sene evvel yazılmış müteşabih bir kısım hadislerdir, fakat ümmette eskiden beri intişar eden bir kısmına gerçi bazı ehl-i hadis bir zaafiyet isnad etmişler, fakat zahiri manaları medar-ı itiraz olmasından, sırf ehl-i imanı şüphelerden kurtarmak için yazıldığı halde, bir zaman sonra onun harika tevillerinin bir kısmı gözlere göründüğü için biz onu mahrem tuttuk. Tâ yanlış mana verilmesin. Sonra, müteaddid mahkemeler onu tetkik edip teşhirine sebep olmakla beraber, bize iade ettikleri halde, şimdi beni tekrar onunla suçlu yapmak ne kadar adaletten, haktan, insaftan uzak olduğunu bizi kanaat-ı vicdaniye ile mahkum edenlerin vicdanlarına ve onları dahi Mahkeme-i Kübra’ya havale ederek,

<p class="arabic" dir="rtl" title="Meal: “Allah bize yeter, O ne güzel vekildir!” [Âl-i İmrân Sûresi, 3:173">حَسْبُنَا اللّٰهُ وَنِعْمَ الْوَكِيلُ</p>]

<p class="arabic" dir="rtl" title="Meal: “Bana Allah yeter. Ondan başka hiçbir ilah yoktur. Ben ancak Ona tevekkül ettim. O, yüce Arşın sahibidir.” [Tevbe Sûresi, 9:129">حَسْبِىَ اللّٰه لاَ اِلٰهَ اِلاَّ هُوَ عَلَيْهِ تَوَكَّلْتُ وَهُوَ رَبُّ الْعَرْشِ الْعَظِيمِ</p>]

deriz.

**Dokuzuncusu**: Çok mühimdir. Fakat bizi mahkum edenlerin Risale-i Nur’u mütalaalarının hatırı için onları kızdırmamak fikriyle yazmadım.

**Onuncusu**: Kuvvetli ve ehemmiyetlidir. Fakat yine onları küstürmemek niyetiyle şimdilik yazmadım.

*Tecrid-i mutlakta mevkuf ve mahkum*
*Said Nursî*
