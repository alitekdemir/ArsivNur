---
title: "Afyon 71 : Nur Şakirdleri hapiste birbirine tesellici olmalı"
no: 71
id: "A-71"
konu: "Nur Şakirdleri hapiste birbirine tesellici olmalı"
bolge: "Afyon"
donem: "Afyon Hapis Dönemi"
date: 
yazar: "Said Nursî"
---

# Afyon 71 : Nur Şakirdleri hapiste birbirine tesellici olmalı

<p class="arabic" dir="rtl" title="Meal: “Her türlü noksan sıfatlardan yüce olan Allah’ın adıyla.”">بِاسْمِهِ سُبْحَانَهُ</p>

Aziz, Sıddık Kardeşlerim!

Bu dünyada, hususan bu zamanda, hususan musibete düşenlerde ve bilhassa Nur Şakirdlerinde dehşetli sıkıntılara ve meyusiyetlere karşı en tesirli çare, birbirine teselli ve ferah vermek ve kuvve-i maneviyesini takviye etmek ve fedakar hakiki kardeş gibi birbirinin gam ve hüzün ve sıkıntılarına merhem sürmek ve tam şefkatle kederli kalbini okşamaktır. Mabeynimizde hakiki ve uhrevi uhuvvet, gücenmek ve tarafgirlik kaldırmaz.

Madem ben size bütün kuvvetimle itimad edip bel bağlamışım ve sizin için değil yalnız istirahatımı ve haysiyetimi ve şerefimi, belki sevinçle ruhumu da feda etmeye karar verdiğimi bilirsiniz. Belki de görüyorsunuz. Hatta kasemle temin ederim ki: Sekiz gündür Nur’un iki rüknü zahiri birbirine nazlanmak ve teselli yerine hüzün vermek olan ehemmiyetsiz hadise, bu sırada benim kalbime verdiği azap cihetiyle, “Eyvah! Eyvah! El’aman! El’aman! Ya Erhamerrâhimîn meded! Bizi muhafaza eyle, bizi cin ve ins şeytanların şerrinden kurtar, kardeşlerimin kalplerini birbirine karşı tam sadakat ve muhabbet ve uhuvvet ve şefkatle doldur.” diye hem ruhum hem kalbim hem aklım feryad edip ağladılar.

Ey demir gibi sarsılmaz kardeşlerim!.. Bana yardım ediniz. Meselemiz çok naziktir. Ben sizlere çok güveniyordum ki, bütün vazifelerimi şahs-ı manevînize bırakmıştım. Siz de, bütün kuvvetinizle benim imdadıma koşmanız lazım geliyor. Gerçi hadise pek cüzi ve geçici ve küçük idi. Fakat saatimizin zenbereğine ve gözümüzün hadekasına gelen bir saç, bir zerrecik dahi incitir. Ve bu noktada ehemmiyetlidir ki, maddi üç patlak ve manevi üç müşahedeler tam tamına haber verdiler.

*Said Nursî*

***

1. Mektubun, Üstad tarafından yazılmış orijinalinin fotokopisi.
![[Afyon-071-HapisteTesellici1.jpg|300]]
![[Afyon-071-HapisteTesellici2.jpg|300]]

