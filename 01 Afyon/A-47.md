---
title: "Afyon 47 : İnayetin iltifatını görüp, tahammül ederek şükretmek gerektir"
no: 47
id: "A-47"
konu: "İnayetin iltifatını görüp, tahammül ederek şükretmek gerektir"
bolge: "Afyon"
donem: "Afyon Hapis Dönemi"
date: 
yazar: "Said Nursî"
---

# Afyon 47 : İnayetin iltifatını görüp, tahammül ederek şükretmek gerektir

<p class="arabic" dir="rtl" title="Meal: “Her türlü noksan sıfatlardan yüce olan Allah’ın adıyla.”">بِاسْمِهِ سُبْحَانَهُ</p>

<p class="arabic" dir="rtl" title="Meal: “Allah’ın selâmı, rahmeti ve bereketleri, ebedî ve bâkî olarak üzerinize olsun.”">اَلسَّلاَمُ عَلَيْكُمْ وَرَحْمَةُ اللّٰهِ وَبَرَكَاتُهُ اَبَدًا بَاقِيًا</p>

Aziz, Sıddık Kardeşlerim!

**Evvelen**: Hiç telaş ve merak etmeyiniz. Hakkımızdaki her hadisede hem perde altında hem neticeler itibarıyla hem rahmet ve inayetin iltifatları ve tebessümleri, hem kader ve kısmetin adalet ve şefkat ve terbiyeleri var olduğu, kati ve mükerrer tecrübelerle tahakkuk ettiğinden, biz en acı vaziyet ve sıkıntılara karşı kemal-i sabır içinde şükretmekle mükellefiz. Ve cildleri ve derileri soyulan Cercis Aleyhisselam gibi binler, milyonlar hakikat mücahidlerinin hakaik-i imaniyyenin kudsi hizmetinin bir numunesine mazhar olan Nur Şakirdlerinin çektikleri zahmetler, o eski zatların zahmetlerine nisbeten binde bir olmaz. Ve ücret ve kazanç cihetinde İnşaallah birdirler ve beraberdirler.

**Saniyen**: On bir defa bana suikast eden ve dört defa mahkemeleri aleyhimize sevkedip üç hapse sokan gizli düşmanlarımızın Nurlar hakkında planları akim kaldığından, bütün desiseleriyle ehemmiyetsiz şahsıma karşı sıkıntı ve tecrid-i mutlak ve kimseyle temas etmemek ve damarıma dokundurmakla işkenceler verdirmeye çalışıyorlar. Ben de o işkencelerin altında inayetin iltifatını görüp, tahammül ederek şükrederim. Zannederim, her birinizden vücutça on derece zaif ve on derece ziyade sıkıntılarıma karşı tahammülüm, sizin gibi kuvvetli alicenab zatların küçücük ve geçici ve cüzi sıkıntılarınızı nazarınızda hiçe indirir. Daha size teselli vermeye lüzum görmüyorum.

**Salisen**: Şimdi şahsımı çürütmek ve sıkmak ve ihanet etmekten sıkılmayınız. Çünkü Nurlara ve talebelerine ilişilmediğine bir alamettir ve tam aldandıklarına bir emaredir. Yani kıymeti, hüneri şahsımda zannedip beni sıkıyorlar, çürütmek istiyorlar. Bu aldanmalarında pek büyük bir maslahat ve Nurlara çok faydası var. Benim tam yapamadığım vazife-i şahsiyemi ve hizmet-i nuriyeyi bu suretle menfi bir tarzda yapıyorlar. İnşaallah o nisbette sevab kazandırarak kusuratlarıma keffaret olur.

**Rabian**: Gizli münafıklar her nasılsa, bazı resmi memurları aldatıp ki; “Said ile görüşen dost ve Nurcu olur. Kimse temas etmesin!” Onları evhamlandırmışlar. Hatta heyet-i idare ve gardiyanlar dahi benden kaçıyorlar. Ben de memnun olurum ve bu hale şükrederim. Sizlerle sureten görüşemediğimden zararı yok. Çünkü bir hanede maddeten ve manen ve ruhen ve kalben ve vazifeten ve fikren ve muaveneten daima beraberiz, manevi görüşüyoruz, yeter.

*Said Nursî*
