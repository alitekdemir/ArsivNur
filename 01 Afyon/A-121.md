---
title: "Afyon 121 : Nurcularda öyle harika bir alâka var ki, hiç bir cemiyette yoktur"
no: 121
id: "A-121"
konu: "Nurcularda öyle harika bir alâka var ki, hiç bir cemiyette yoktur"
bolge: "Afyon"
donem: "Afyon Hapis Dönemi"
date: 
yazar: "Said Nursî"
---

# Afyon 121 : Nurcularda öyle harika bir alâka var ki, hiç bir cemiyette yoktur

<p class="arabic" dir="rtl" title="Meal: “Her türlü noksan sıfatlardan yüce olan Allah’ın adıyla.”">بِاسْمِهِ سُبْحَانَهُ</p>

Aziz, Sıddık Kardeşlerim!

Ehemmiyetli bir taraftan ehemmiyetli ve manidar bir sual edilmiş. Bana sordular ki: “Siz cemiyet olmadığınıza, üç mahkeme o cihette beraat vermesiyle ve yirmi seneden beri tarassud ve nezaret eden beş-altı vilayetin zabıtaları o noktadan ilişmemeleriyle tahakkuk ettiği halde, Nurcularda öyle harika bir alâka var ki hiç bir cemiyette, hiç bir komitede yoktur. Bu müşkili halletmenizi isteriz.” dediler.

Ben de cevaben dedim ki: Evet, Nurcular cemiyet memiyet, hususen siyasî ve dünyevî ve menfî ve şahsî ve cemaatî menfaat için teşekkül eden cemiyet ve komite değiller ve olamazlar. Fakat bu vatanın eski kahramanları kemal-i sevinçle şehadet mertebesini kazanmak için ruhlarını feda eden milyonlar İslam fedailerin ahfadları, oğulları ve kızları, o fedailik damarını da irsiyet almışlar ki, bu harika alâkayı gösterip Denizli Mahkemesinde bu aciz biçare kardeşlerine bu gelen cümleyi onlar hesabına söylettirdiler. “Milyonlar kahraman başlar feda oldukları bir hakikate başımız dahi feda olsun!” diye onlar namına söylemiş, mahkemeyi hayret ve takdirle susturmuş.

Demek Nurcularda hakiki, halis, sırf rıza-yı İlahî için ve müsbet ve uhrevi fedailer var ki mason ve taşnak ve komünist ve ifsad ve zındıka ve ilhad gibi dehşetli komiteler o Nurculara çare bulamayıp hükümeti, adliyeyi aldatarak lastikli kanunlar ile onları kırmak ve dağıtmak istiyorlar. İnşallah bir halt edemezler. Belki Nur’un ve imanın fedailerini çoğaltmaya sebebiyet verecekler.

*Said Nursî*
