---
title: "Afyon 10 : Afyon Mahkemesine ve Ağır Ceza Reisine beyan ediyorum ki.."
no: 10
id: "A-10"
konu: "Afyon Mahkemesine ve Ağır Ceza Reisine beyan ediyorum ki.."
bolge: "Afyon"
donem: "Afyon Hapis Dönemi"
date: 
yazar: "Said Nursî"
---

# Afyon 10 : Afyon Mahkemesine ve Ağır Ceza Reisine beyan ediyorum ki..

<p class="arabic" dir="rtl" title="Meal: “Her türlü noksan sıfatlardan yüce olan Allah’ın adıyla.”">بِاسْمِهِ سُبْحَانَهُ</p>

## Afyon Mahkemesine ve Ağır Ceza Reisine beyan ediyorum ki:

Eskiden beri fıtratımda tahakkümü kaldıramadığım için dünyaya karşı alâkamı kesmiştim. Şimdi o kadar manasız, lüzumsuz tahakkümler içinde hayat bana gayet ağır gelmiş, yaşayamayacağım. Hapsin haricinde, yüzler resmi adamların tahakkümlerini çekmeye iktidarım yok. Bu tarz hayattan bıktım. Ben sizden bütün kuvvetimle tecziyemi talep ediyorum. Şimdi kabir elime geçmiyor. Hapiste kalmak bana lazımdır. Makam-ı iddianın asılsız isnad ettiği suçlar, siz de bilirsiniz ki, yok. Beni cezalandırmaz. Fakat beni manen cezalandıracak vazife-i hakikiyeye karşı büyük kusurlarım var. Eğer sormak münasib ise, sorunuz.

**Evet büyük kusurlarımdan bir tek suçum**: Vatan ve millet ve din namına mükellef olduğum büyük bir vazifeyi -dünyaya bakmadığım için- yapmadığımdan hakikat noktasında afvolunmaz bir suç olduğunu ve bilmemek bana bir özür teşkil edemediğine şimdi bu Afyon hapsinde kanaatim geldi. O suçumu sormadınız, ben de yazmadım.

Nur Şakirdlerinin hâlis ve sırf uhrevî, Nurlara ve tercümanına karşı alâkalarına, dünyevî, siyasî cemiyet namını verip onları mesul etmeye çalışanlar, ne kadar hakikatten ve adaletten uzak düştüklerine karşı, üç mahkemenin o cihette beraat vermesiyle beraber deriz ki:

Hayat-ı ictimaiye-i insaniyenin, hususan millet-i İslamiye’nin üssü’l-esası, akrabalar içinde samimane muhabbet ve kabile ve taifeler içinde alâkadarane irtibat ve İslamiyet milliyetiyle mümin kardeşlerine karşı manevî, muavenetkarane bir uhuvvet ve kendi cinsi ve milletine karşı manevî fedakarane bir alâka ve hayat-ı ebediyesini kurtaran Kuran hakikatlerine ve naşirlerine sarsılmaz bir rabıta ve iltizam ve bağlılık gibi hayat-ı ictimaiyeyi esasıyla temin eden bu rabıtaları inkar etmekle (1) ve şimaldeki dehşetli anarşistlik tohumunu saçan ve nesil ve milliyeti mahveden ve herkesin çocuklarını kendine alıp karabet ve milliyeti izale eden ve medeniyet-i beşeriyeyi ve hayat-ı ictimaiyeyi bütün bütün bozmaya yol açan kızıl tehlikeyi kabul etmekle (2) ancak Nur Şakirdlerine medar-ı mesuliyet cemiyet namını verebilir.

Onun için hakiki Nur Şakirdleri çekinmeyerek Kuran hakikatlerine karşı kudsi alakalarını ve uhrevî kardeşlerine karşı sarsılmaz irtibatlarını izhar ediyorlar. O uhuvvet sebebiyle gelen her bir cezayı memnuniyetle kabul ettiklerinden, mahkeme-i âdilenizde hakikat-ı hali olduğu gibi itiraf ediyorlar. Hile ile, dalkavukluk ile ve yalanlarla kendilerini müdafaaya tenezzül etmiyorlar.

*Mevkuf*
*Said Nursî*
