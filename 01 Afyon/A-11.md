---
title: "Afyon 11 : İddianameye karşı verilen İtirazname tetimmesinin bir Zeylidir"
no: 11
id: "A-11"
konu: "İddianameye karşı verilen İtirazname tetimmesinin bir Zeylidir"
bolge: "Afyon"
donem: "Afyon Hapis Dönemi"
date: 
yazar: "Said Nursî"
---

# Afyon 11 : İddianameye karşı verilen İtirazname tetimmesinin bir Zeylidir

Afyon Mahkemesine, İddianameye karşı verilen İtirazname tetimmesinin bir Zeylidir

**Evvelen**: Mahkeme-i âliyenize beyan ediyorum ki: iddianame; Denizli, Eskişehir mahkemelerimizdeki o eski iddianameler ve aleyhimizde sathî ehl-i vukufların sathî tahkikatlarına bina edildiğinden mahkemenizde dava ettim ki; Bu iddianamemin yüz yanlışını ispat etmezsem, yüz sene cezaya razıyım. İşte o davamı ispat ettim, yüzden ziyade yanlışların cetvelini isterseniz takdim edeceğim.

**Saniyen**: Ben Denizli Mahkemesi’nde, kitap ve evraklarımız Ankara’ya gittiği sırada, aleyhimize hüküm verilecek diye telaş ve meyusiyetle beraber, arkadaşlarıma yazdım. Ve bazı müdafaatımın ahirinde de bulunuyor. O yazdığım parça şudur:

> “Eğer Risale-i Nur’u tenkit fikriyle tetkik eden adliye memurları, imanlarını onunla kuvvetlendirip veya kurtarsalar, sonra beni idam ile mahkum etseler; şahid olunuz, ben hakkımı onlara helal ediyorum. Çünkü biz hizmetkarız. Risale-i Nur’un vazifesi, imanı kuvvetlendirip kurtarmaktır. Dost ve düşmanı fark etmeyerek hizmet-i imaniyeyi hiçbir tarafgirlik girmeyerek yapmaya mükellefiz.”

İşte ey heyet-i hakime! Bu hakikata binaen Risale-i Nur’un cerhedilmez kuvvetli hüccetleri elbette mahkemede kalpleri kendine çevirmiş. Aleyhimde ne yapsanız ben hakkımı helal ederim, gücenmem. Bunun içindir ki; eşedd-i zulüm ile bir eşedd-i istibdad tarzında şahsımı hiç ömrümde görmediğim ihanetlerle çürütmekle damarıma dokundurulduğu halde tahammül ettim. Hatta beddua da etmedim. Bize karşı bütün ittihamlara ve bütün isnad edilen suçlara karşı elinizdeki Risale-i Nur’un mecmuaları, benim mukabele edilmez müdafaanamem ve cerhedilmez itiraznamemdirler.

Medar-ı hayrettir ki: Mısır, Şam, Halep, Medine-i Münevvere, Mekke-i Mükerreme allameleri ve Diyanet Riyaseti’nin müdakkik hocaları, o Nur Mecmualarını tetkik edip hiç tenkit etmeyerek takdir ve tahsin ettikleri halde, iddianameyi aleyhimize toplayan zekavetli zat; Kuran’ı “yüz kırk suredir” diye, acib ve pek zahir bir yanlışı ile ne derece sathî baktığı ve Risale-i Nur’un bu ağır şerait içinde ve benim gurbet ve kimsesizlik ve perişaniyetimde ve aleyhimde dehşetli hücumlarla beraber yüz binler ehl-i hakikata kendini tasdik ettirdiği halde, daha Kuran’ın kaç suresi var, dikkatsizlikle bilmeyen iddiacı zat: “Risale-i Nur, Kuran’ın tefsirine ve hadislerin teviline çalışmasıyla beraber bir kısmında, okuyanlara bir şey öğretme bakımından ilmî bir mahiyet ve kıymet taşımadığı görülmektedir.” diye tenkidi ne derece kanundan, hakikatten, adaletten ve haktan uzak olduğu anlaşılıyor.

Hem ey heyet-i hakime! Sizi, size şekva ediyorum ki; kırk sahifeli ve yüzer yanlışı bulunan ve kalplerimizi yaralayan iddianameyi tamamıyla bize iki saat dinlettirdiğiniz halde, ayn-ı hakikat bir buçuk sayfayı ona karşı -ısrarımla beraber- bir-iki dakika okumaya müsaade etmediğiniz için ona mukabil itiraznamemi tamamıyla okumaklığıma adalet namına sizden müsaade istiyorum. (Fakat buna da müsaade etmediler.)

**Salisen**: Her bir hükümette muhalifler var. Âsayişe ilişmemek şartıyla, kanunen onlara ilişilmez. Ben ve benim gibi dünyadan küsmüş kabrine çalışanlar; elbette bin üç yüz elli senede, ecdadımızın mesleğinde ve Kuran’ımızın daire-i terbiyesinde ve her zamanda üç yüz elli milyon müminlerin takdis ettiği düsturlarının müsaade ettiği tarzda hayat-ı bâkiyesine çalışmayı terkedip gizli düşmanlarımızın icbarıyla ve desiseleriyle fani kısacak hayat-ı dünyeviyesi için sefihane bir medeniyetin ahlaksızcasına belki bir nevi bolşevizmde olduğu gibi vahşiyane kanunlara, düsturlara taraftar olup onları meslek kabul etmekliğimiz hiç mümkün müdür? Ve dünyada hiçbir kanun ve zerre miktar insafı bulunan hiçbir insan bunları onlara kabul ettirmeğe cebretmez. Yalnız o muhaliflere der: “Bize ilişmeyiniz.” biz de ilişmemişiz.

İşte bu hakikata binaendir ki: Ayasofya’yı puthane ve Daire-i Meşihatı kızların lisesi yapan bir kumandanın keyfî kanun namındaki emirlerine fikren ve ilmen taraftar değiliz. Ve şahsımız itibarıyla amel etmiyoruz. Ve bu yirmi sene işkenceli esaretimde eşedd-i zulüm şahsıma edildiği halde, siyasete karışmadık, idareye ilişmedik, asayişi bozmadık. Yüz binler Nur arkadaşım varken, asayişe dokunacak hiçbir vukuatımız kaydedilmedi. Ben şahsım itibarıyla hiç hayatımda görmediğim bu ahir ömrümde ve gurbetimde şiddetli ihanetler ve damarıma dokunduracak haksız muameleler sebebiyle, yaşamaktan usandım. Tahakküm altındaki serbestiyetten dahi, nefret ettim. Size bir istida yazdım ki; herkese muhalif olarak ben beraatimi değil, belki tecziyemi talep ediyorum. Ve hafif cezayı değil, sizden en ağır cezayı istiyorum. Çünkü, bu emsalsiz, acib muameleden kurtulmak için ya kabre veya hapse girmekten başka çarem yok. Kabir ise, intihar caiz olmadığından ve ecel gizli olmasından şimdilik elime geçmediğinden, beş-altı ay [^1] tecrid-i mutlakta bulunduğum hapse razı oldum. Fakat, bu istidayı masum arkadaşlarımın hatırları için şimdilik vermedim. İsterseniz resmen de vereceğim.

**Rabian**: Benim bu otuz sene hayatımda ve Yeni Said tabir ettiğim zamanımda bütün Risale-i Nur’da yazdıklarım ve şahsıma temas eden hakikatlerinin tasdikiyle ve benimle ciddi görüşen ehl-i insaf zatların ve arkadaşların şehadetleriyle iddia ediyorum ki: Ben nefs-i emmaremi elimden geldiği kadar hodfüruşluktan, şöhretperestlikten, tefahurdan men’e çalışmışım ve şahsıma ziyade hüsn-ü zan eden Nur talebelerinin belki yüz defa hatırlarını kırıp cerhetmişim. “Ben mal sahibi değilim, Kuran’ın mücevherat dükkanının bir biçare dellalıyım” dediğimi; hem yakın kardeşlerimin tasdikleriyle ve emarelerini görmeleriyle, ben, değil dünyevî makamâtı ve şan u şerefi şahsıma kazandırmak, belki manevî büyük makamât faraza bana verilse de, fakat hizmetteki ihlasıma nefsimin hissesi karışmak ihtimaline binaen korkarak o makamâtı da hizmetime feda etmeye karar verdiğim ve fiilen de öylece hareket ettiğim halde, mahkeme-i âlinizde güya en büyük bir siyasî mesele gibi, bana karşı bazı kardeşlerimin Nur’dan istifadelerine manevî bir şükran olarak -ben kabul etmediğim halde- pederinden çok fazla hürmet etmesini medar-ı sual ve cevap yaptınız. Bir kısmını inkara sevk ettiniz, bize hayret ile dinlettirdiniz. Acaba kendi razı olmadığı ve kendini layık bulmadığı bir adam, başkaların onu medhetmeleriyle o biçareye bir suç tevehhüm edilebilir mi?

**Hamisen**: Katiyen size beyan ediyorum ki: Hiçbir cemiyetçilik ve cemiyetlerle ve siyasî cereyanlarla hiçbir alâkası olmayan Nur Talebelerini, cemiyetçilikle ve siyasetçilik ile itham etmek; doğrudan doğruya kırk seneden beri İslamiyet ve iman aleyhinde çalışan gizli zındıka komitesi ve bu vatanda anarşiliği yetiştiren bir nevi Bolşevizm namına bilerek veya bilmeyerek bizimle bir mücadeledir ki, üç mahkeme bütün Nurcuları ve Nur Risalelerini beraatlerine karar vermişler. Yalnız Eskişehir Mahkemesi o kararları içinde Tesettür-ü nisa hakkında bir küçük risalenin bir tek meselesini belki bu gelen cümleyi:

> “Mesmuatıma göre; Merkez-i hükümette, bir kundura boyacısı çarşı içinde açık bacak, yarım çıplak bir büyük adamın karısına sarkıntılık edip o acib edebsizliği yapmak; tesettür aleyhinde olanın hayasız yüzüne şamar vuruyor.”

diye eskiden yazılmış cümle sebebiyle, bir sene bana ve yüz yirmi adamdan, on beş arkadaşıma altışar ay ceza verdiler. Demek, şimdi Risale-i Nur’u ve Şakirdlerini ittiham etmek; o üç mahkemeleri mahkum etmek ve itham ve ihanet etmektir.

**Sadisen**: Risale-i Nur ile mübareze edilmez. Onu gören bütün ulema-i İslam, Kuran’ın gayet hakikatli bir tefsiri ve bu asırda bir mucize-i maneviyesi ve şimalden gelen tehlikelere bu millet ve bu vatanın bir kuvvetli seddi olduğundan, mahkeme-i âliyeniz bunun talebelerini ondan ürkütmek değil, belki hukuk-u amme noktasında tergib etmek bir vazifeniz biliyoruz ve onu sizden bekliyoruz. Millete, vatana, asayişe, muzır dinsizlerin ve bazı siyasî zındıkların risalelerine ve mecmualarına hürriyet-i ilmiye serbestiyetiyle ilişilmediği halde masum ve muhtaç bir gencin imanını kurtarmak ve sû-i ahlaktan kurtulmak için Nur’a talebe olması; elbette değil bir suç, belki hükümet ve maarif dairesi teşvik ve takdir edecek bir halettir.

Son sözüm Cenab-ı Hakk, hakimleri adalet-i hakikiyeye muvaffak etsin. Amin, amin deyip,

<p class="arabic" dir="rtl" title="Meal: “Allah bize yeter, O ne güzel vekildir!” [Âl-i İmrân Sûresi, 3:173] * “O ne güzel dosttur, O ne güzel yardımcıdır!” [Enfâl Sûresi, 8:40]">حَسْبُنَا اللّٰهُ وَنِعْمَ الْوَكِيلُ * نِعْمَ الْمَوْلٰى وَنِعْمَ النَّصِيرُ</p>

<p class="arabic" dir="rtl" title="Meal: “Hamd, Âlemlerin Rabbi olan Allah’a mahsustur.” [Fâtiha Sûresi, 1:2]">اَلْحَمْدُ لِلّٰهِ رَبِّ اْلعَالَمِينَ</p>

dir.

*Said Nursî*

***
[^1]: Şimdi on beş aydan geçti. Aynı tecrid-i mutlak devam ediyor.
