---
title: "Afyon 151 : Zahiren küçük, hakikaten ehemmiyetli iki hadise"
no: 151
id: "A-151"
konu: "Zahiren küçük, hakikaten ehemmiyetli iki hadise"
bolge: "Afyon"
donem: "Afyon Hapis Dönemi"
date: 
yazar: "Said Nursî"
---

# Afyon 151 : Zahiren küçük, hakikaten ehemmiyetli iki hadise

<p class="arabic" dir="rtl" title="Meal: “Her türlü noksan sıfatlardan yüce olan Allah’ın adıyla.”">بِاسْمِهِ سُبْحَانَهُ</p>

Aziz, Sıddık Kardeşlerim!

İki saat zarfında iki acib ve latif, zahiren küçük, hakikaten ehemmiyetli iki hadiseyi size yazmak için ihtar aldım.

**Birincisi**: Nur’un iki namzed talebesine Rehber’den Leyle-i Kadir’de ihtar edilen meseleyi okudum. Âhirinde, “Beş-on senede medrese hocalarının tahsil derecelerini Nur Şakirdleri on haftada kazanır.” dediğim aynı dakikada kalbe geldi ki: Eski Said’in, on beş yaşında iken medrese usulünce on beş senede okunan ilmi on beş haftada okumaya inayet-i İlahiyye ile muvaffak olması gibi, rahmet-i Rabbaniye ile Risale-i Nur dahi, ilm-i hakikatta ve imaniyede on beş seneye mukabil -bu medresesiz zamanda- on beş haftada kâfi geldiğini, bu on beş senede belki on beş bin adam kendi tecrübeleriyle tasdik ediyorlar.

**İkincisi**: Aynı saatte, ağır penceremiz adeta sebepsiz kaplarım ve şişelerim ve yemeklerim üzerine düştü. Biz tahmin ettik ki hem camlar hem bütün şişe ve bardaklarım kırıldılar ve içlerindeki taamlar zayi oldular. Halbuki harika olarak hiçbir kırık ve zayiat olmadı. Yalnız bana hediye gelen pişirdiğim et döküldü. Fakat Nur’un namzed yeni talebelerine kısmet oldu, benim de hediye kabul etmemek olan kaidemi muhafaza etti ve birinci hadiseye harikalığıyla tasdik edip imza bastı.

*Said Nursî*

Evet biz de tasdik ediyoruz.

Süleyman, Nadir, Nureddin
