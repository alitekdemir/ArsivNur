---
title: "Afyon 175 : Çabuk dedikoduları kesip, nurlarla meşgul olunuz"
no: 175
id: "A-175"
konu: "Çabuk dedikoduları kesip, nurlarla meşgul olunuz"
bolge: "Afyon"
donem: "Afyon Hapis Dönemi"
date: 
yazar: "Said Nursî"
---

# Afyon 175 : Çabuk dedikoduları kesip, nurlarla meşgul olunuz

<p class="arabic" dir="rtl" title="Meal: “Her türlü noksan sıfatlardan yüce olan Allah’ın adıyla.”">بِاسْمِهِ سُبْحَانَهُ</p>

Aziz, Sıddık Kardeşlerim!

İhlas ve tesanüdümüze zarar veren hususi hissiyattan ve lüzumsuz tenkidlerden çekininiz. Ben bu yüzden çok zahmet çektim. Geçmiş halleri tenkid etmek manasızdır, o daha dönmez ve ıslah edilmez. Hem bir-iki zatın ihtiyatsızlığını, hakiki fedakar kardeşlerimize teşmil etmek büyük bir hatadır.

Hem her doğruyu söylemek, doğru değildir. Ve hususan Üstadı hakkında hususi fikrini ve mübalağakarane medhini izhar etmek, aleyhimizdekilere bir yardım hükmüne geçebilir.

Hem burada en lüzumlu vazifemiz, Nurları yazmak ve tashih etmek ve yazdırmaktır. Bunun haricinde böyle hodfüruşane ve zararlı bir münakaşaya sebeb olur. Ben bazı yazılarınızda israf görüyorum. Malda israf haram olduğu gibi, kelamda dahi israf caiz olmaz. Bize zarardır. Çabuk bu dedikoduları kesiniz, Nurlarla meşgul olunuz.

*Said Nursî*
