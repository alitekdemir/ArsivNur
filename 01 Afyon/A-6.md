---
title: "Afyon 6 : Afyon’un Hükümet ve Mahkemesine ve Zabıtasına daha birkaç nokta maruzatım var"
no: 6
id: "A-6"
konu: "Afyon’un Hükümet ve Mahkemesine ve Zabıtasına daha birkaç nokta maruzatım var"
bolge: "Afyon"
donem: "Afyon Hapis Dönemi"
date: 
yazar: "Said Nursî"
---

# Afyon 6 : Afyon’un Hükümet ve Mahkemesine ve Zabıtasına daha birkaç nokta maruzatım var

## Afyon’un Hükümet ve Mahkemesine ve Zabıtasına daha birkaç nokta maruzatım var

**Birincisi**: Ekser Enbiyanın şarkta ve Asya’da zuhurları ve ağleb-i hukemânın Garp’ta ve Avrupa’da gelmeleri, kader-i ezeliyenin bir işaretidir ki; Asya’da din hakimdir, felsefe ikinci derecededir. Bu remz-i kadere binaen, Asya’da hüküm süren dindar olmazsa da din lehine çalışanlara ilişmemeli, belki teşvik etmelidir.

**İkincisi**: Kuran-ı Hakim, bu zemin kafasının aklı ve kuvve-i müfekkiresidir. Eliyazubillah, Kuran küre-i arz başından çıksa, arz divane olacak, akıldan boş kalan kafasını bir seyyareye çarpmak, bir kıyamet kopmasına sebep olmak akıldan uzak değildir. Evet Kuran arşı ferş ile bağlamış bir zincir, bir hablullahtır. Cazibe-i umumiyeden ziyade, zemini muhafaza ediyor. İşte bu Kuran-ı Azimüşşan’ın hakiki ve kuvvetli bir tefsiri olan Risale-i Nur; bu asırda, bu vatanda, bu millete, yirmi seneden beri tesirini göstermiş büyük bir nimet-i İlahiye ve sönmez bir mucize-i Kuraniyedir. Hükümet ona ilişmek ve talebelerini ürkütüp ondan vazgeçirmek değil, belki himaye etmek ve okunmasına teşvik etmek gerektir.

**Üçüncüsü**: Ehl-i imandan bütün gelenler, maziye gidenlere mağfiret dualarıyla hasenatlarını onların ruhlarına bağışlamalarıyla yardımlarına binaen Denizli Mahkemesinde demiştim:

> “Mahkeme-i Kübra’da, milyarlar ehl-i imandan davacılar tarafından, Kuran hakikatlerine hizmet eden Nur Talebelerini mahkum ve perişan etmek isteyenlerden ve sizden sorulsa ki: Serbestiyet kanunuyla dinsizlerin, komünistlerin neşriyatlarına ve anarşiliği yetiştiren cemiyetlerine müsamahakarane bakıp ilişmediğiniz halde, vatanı ve milleti anarşilikten, dinsizlik ve ahlaksızlıktan ve vatandaşlarını ölümün idam-ı ebedîsinden kurtarmağa çalışan Risale-i Nur ve Talebelerini neden hapisler ve tazyiklerle perişan etmek istediniz!’ diye sizlerden sorulsa ne cevap vereceksiniz? Biz de, sizlerden soruyoruz.”

Onlara demiştim. O zaman o insaflı ve adaletli zatlar bizi beraat ettirdiler, adliyenin adaletini gösterdiler.

**Dördüncüsü**: Ben bekliyordum ki, ya Ankara veya Afyon beni sorguya -pek büyük meseleler için Nurların o meselelere hizmeti cihetinde- bir meşveret dairesine bir sual ve cevap beklerdim. Evet, üç yüz elli milyon Müslümanların eski kardeşliğini ve muhabbetini ve hüsn-ü zannını ve manevi yardımlarını bu memleketteki millete kazandıracak çareleri bulmak ki; en kuvvetli çare ve vesile Risale-i Nur olduğuna bir emaresi şudur: Bu sene Mekke-i Mükerreme’de gayet büyük bir âlim hem Hind lisanına hem Arap lisanına Nur’un büyük mecmualarını tercüme edip Hindistan’a ve Arabistan’a göndererek “En kuvvetli nokta-i istinadımız olan vahdet ve uhuvvet-i İslamiyeyi temine çalıştığı gibi, Türk milletinin daima dinde ve imanda ileri olduğunu Nur Risaleleri gösteriyor” demişler.

Hem beklerdim ki; vatanımızda anarşiliğe inkılab eden komünist tehlikesine karşı Nurların hizmeti ne derecededir ve bu mübarek vatan, bu dehşetli selden nasıl muhafaza edilecek? gibi dağ misilli meselelerin sorulmasının lüzumu varken, sinek kanadı kadar ehemmiyeti olmayan ve hiçbir medar-ı mesuliyet olmayan cüzi ve şahsi ve garazkarların iftiralarıyla habbe, kubbeler yapılmış meseleler için bu ağır şerait altında hiç ömrümde çekmediğim bir perişaniyetime sebebiyet verildi. Bizi üç mahkemenin sorduğu ve beraat verdiği aynı meseleler ve adi ve şahsi bir-iki mesele için mesela: “Bindiği at kimindir?” ve kabul etmediğim benim için alınmış otomobili “kimler almışlar?” gibi manasız sualler edildi.

**Beşincisi**: Risale-i Nur’la mübareze edilmez, o mağlup olmaz. Yirmi senedir en muannid feylesofları susturuyor. İman hakikatlerini güneş gibi gösteriyor. Bu memlekette hükmeden, onun kuvvetinden istifade etmek gerektir.

**Altıncısı**: Benim ehemmiyetsiz şahsımın kusurlarıyla beni çürütmek ve ihanetlerle nazar-ı âmmeden düşürmek; Risale-i Nur’a zarar vermez, belki bir cihette kuvvet verir. Çünkü benim fani bir dilime bedel Risale-i Nur’un yüz bin nüshalarının bâki dilleri susmaz, konuşur. Ve halis talebelerinin binler kuvvetli lisanlar ile o kudsî ve küllî vazife-i Nuriyeyi şimdiye kadar olduğu gibi, İnşaallah kıyamete kadar devam ettirecekler.

**Yedincisi**: Sabık mahkemelerde dava ettiğim ve hüccetlerini gösterdiğimiz gibi; bizim gizli düşmanlarımız ve hükümeti iğfal ve bir kısım erkanını evhamlandıran ve adliyeleri aleyhimize sevk eden resmî ve gayr-ı resmî muarızlarımız, ya gayet fena bir surette aldanmış veya aldatılmış veya anarşilik hesabına gayet gaddar bir ihtilalcidir veya İslamiyete ve hakikat-ı Kuran’a karşı mürtedâne mücadele eden bir dessas zındıktır ki; bize hücum etmek için istibdad-ı mutlaka “cumhuriyet” namını vermekle, irtidad-i mutlakı “rejim” altına almakla, sefahet-i mutlaka “medeniyet” namını takmakla, cebr-i keyfî-i küfrîye “kanun” namını vermekle; hem bizi perişan hem hükümeti iğfal hem adliyeyi bizimle manasız meşgul eylediler. Onları Kahhar-ı Zülcelal’in kahrına havale edip, kendimizi onların şerrinden muhafaza için <span class="arabic" dir="rtl" title="Meal: “Allah bize yeter, O ne güzel vekildir!” [Âl-i İmrân Sûresi, 3:173]">حَسْبُنَا اللّٰهُ وَنِعْمَ الْوَكِيلُ</span> kalesine iltica ederiz.

**Sekizincisi**: Geçen sene Ruslar, çoklukla hacıları hacca gönderip, onlar ile propaganda yapıp ki, “Ruslar başka milletlerden ziyade Kuran’a hürmetkar” diye, âlem-i İslamı din noktasında bu vatandaki dindar millet aleyhine çevirmeye çalıştığı aynı zamanda Risale-i Nur’un büyük mecmuaları hem Mekke-i Mükerreme’de hem Medine-i Münevvere’de hem Şam-ı Şerif’te hem Mısır’da hem Halep’te âlimlerin takdirleri altında kısmen intişarlarıyla, o komünist propagandasını kırdığı gibi, âlem-i İslama gösterdi ki; “Türk Milleti ve kardeşleri eskisi gibi dinine ve Kuran’ına sahiptir ve sair ehl-i İslamın büyük bir kardeşi ve Kuran hizmetinde kahraman kumandanıdır” diye o ehemmiyetli, kudsî merkezlerde o Nur mecmuaları gösterdiler. Acaba Nur’un bu kıymettar hizmet-i milliyesi bu tarz işkencelerle mukabele görse, zemini hiddete getirmez mi?

**Dokuzuncusu**: Denizli müdafaatımda izahı ve isbatı bulunan bir meselenin kısacık bir hülasasıdır: Bir dehşetli kumandan deha ve zekavetiyle ordunun müsbet hasenelerini kendine alıp ve kendinin menfi seyyielerini orduya vererek o efrad adedince haseneleri, gazilikleri bire indirdi. Ve seyyiesini o ordu efradına isnad ederek onların adedince seyyieler hükmüne getirdiğinden dehşetli bir zulüm ve hilaf-ı hakikat olmasından, ben kırk sene evvel beyan ettiğim gibi bir hadisin o şahsa vurduğu tokada binaen sabık mahkemelerimizde bana hücum eden bir müddei umumîye dedim: “Gerçi onu hadislerin ihbarıyla kırıyorum, fakat ordunun şerefini muhafaza ve büyük hatalardan vikaye ederim. Sen ise bir tek dostun için Kuran’ın bayraktarı ve alem-i İslam’ın kahraman bir kumandanı olan ordunun şerefini kırıyorsun ve hasenelerini hiçe indiriyorsun.” dedim. İnşaallah o müddei insafa geldi, hatadan kurtuldu.

**Onuncusu**: Adliyede adalet hakikati ve müracaat eden herkesin hukukunu bilâ-tefrik muhafazasına sırf hak namına çalışmak vazifesi hükmettiğine binaendir ki, İmam-ı Ali (r.a.) hilafeti zamanında bir Yahudi ile beraber mahkemede oturup muhakeme olmuşlar... Hem bir adliye reisi, bir memuru kanunca bir hırsızın elini kestiği vakit o memurun o zalim hırsıza hiddet ettiğini gördü... O dakikada o memuru azleyledi... Hem çok teessüf ederek dedi: “Şimdiye kadar adalet namına böyle hissiyatını karıştıranlar pek çok zulmetmişler.” Evet; “Hükm-ü kanunu icra etmekte o mahkuma acımasa da hiddet edemez, etse zalim olur. Hatta kısas cezası da olsa; hiddetle katletse bir nevi katil olur.” diye o hâkim-i âdil demiş.

İşte madem mahkemede böyle hâlis ve garazsız bir hakikat hükmediyor... Üç mahkeme bizlere beraat verdiği ve bu milletin yüzde -bilseler- belki doksanı Nur Talebelerinin zararsız millete ve vatana menfaatli olduklarını pek çok emarelerle şehadet ettikleri halde, burada o masum ve teselliye ve adaletin iltifatına çok muhtaç Nur Talebelerine karşı ihanetler ve gayet soğuk hiddetli muameleler yapılıyor, biz her musibete ve ihanetlere karşı sabra ve tahammüle karar verdiğimizden sükût edip Allah’a havale ederek, “Belki bunda da bir hayır var” dedik. Fakat evham yüzünden ve garazkarların jurnalları ile bu biçare masumlara böyle muameleler belaların gelmesine bir vesile olacağından korktum, bunu yazmağa mecbur oldum. Zaten bu meselede bir kusur varsa benimdir. O biçareler sırf imanları ve ahiretleri için bana rıza-i İlahî dairesinde yardım etmişler. Pek çok takdire müstahak iken böyle muameleler hatta kışı dahi hiddete getirdi.

Hem medar-ı hayrettir ki; bu defa da bir cemiyet vehmini tekrar ileri sürüyorlar. Halbuki üç mahkeme bu ciheti tetkik edip beraat vermekle beraber mabeynimizde böyle medar-ı ittiham olacak hiçbir cemiyete, hiçbir emare, mahkemeler, zabıtalar ve ehl-i vukuflar bulmamışlar. Yalnız bir muallimin talebeleri ve darü’l-fünunun şakirdleri ve Kuran dersi veren hafızın hıfza çalışanları gibi Risale-i Nur Talebelerinde uhrevî bir kardeşlik var. Bunlara cemiyet namını veren ve onunla ittiham eden bütün esnaf ve mekteblilere ve vaizlere siyasi cemiyet nazarıyla bakmak gerektir. Bunun için ben böyle asılsız ve manasız ittihamlarla buraya hapse gelenleri müdafaa etmeyi lüzum görmüyorum. Yalnız hem bu memleketi hem âlem-i İslamı çok alâkadar ve maddi ve manevi bu vatana ve millete pekçok bereket ve menfaati tahakkuk eden Risale-i Nur’u üç defa müdafaa ettiğimiz gibi tekrar aynı hakikat ile müdafaamı menedecek hiçbir sebep yok ve hiçbir kanun ve hiçbir siyaset yasak etmez ve edemez.

Evet biz bir cemiyetiz ve öyle bir cemiyetimiz var ki; her bir asırda üç yüz elli milyon dahil mensubları var. Ve her gün beş defa namazla o mukaddes cemiyetin prensiplerine kemal-i hürmetle alâkalarını ve hizmetlerini gösteriyorlar.

<span class="arabic" dir="rtl" title="Meal: “Mü'minler ancak kardeştirler.” [Hucurât Sûresi, 49:10]">اِنَّمَا الْمُؤْمِنُونَ اِخْوَةٌ</span> kudsî programıyla birbirinin yardımına, -dualarıyla ve manevi kazançlarıyla- koşuyorlar. İşte biz bu mukaddes ve muazzam cemiyetin efradındanız. Ve hususi vazifemiz de Kuran’ın imanî hakikatlerini tahkikî bir surette ehl-i imana bildirip, onları ve kendimizi idam-ı ebedîden ve daimî ve berzahî haps-i münferidden kurtarmaktır.

Sair dünyevî ve siyasî ve entrikalı cemiyet ve komitelerle ve bizim medar-ı ittihamımız olan cemiyetçilik gibi asılsız ve manasız gizli cemiyetle hiçbir münasebetimiz yoktur ve tenezzül etmiyoruz. Ve dört mahkeme inceden inceye tetkikten sonra, o cihette bize beraat vermişler.
