---
title: "Afyon 156 : Tekfir meselesi"
no: 156
id: "A-156"
konu: "Tekfir meselesi"
bolge: "Afyon"
donem: "Afyon Hapis Dönemi"
date: 
yazar: "Said Nursî"
---

# Afyon 156 : Tekfir meselesi

<p class="arabic" dir="rtl" title="Meal: “Her türlü noksan sıfatlardan yüce olan Allah’ın adıyla.”">بِاسْمِهِ سُبْحَانَهُ</p>

Aziz, Sıddık Kardeşlerim!

Bir ehemmiyetsiz meseleyi size beyan etmek için bir ihtar aldım. Şöyle ki: Gizli düşmanlarımızın telkinatıyla benim aleyhimde hatıra, hayale gelmeyen propaganda yapılmış, mahkemeyi ve makam-ı iddiayı şaşırtmışlar. Mesela birisi şudur:

Müslüman memurları aleyhime çevirmek desisesiyle derler: “Said bize dinsiz der.” Hatta savcının doksan hatasını gösteren cetvelde, 36. hatayı resmen mahkemeye okudu. Buna karşı itiraznamede bir-iki yerde ve mahkemede bir defa kısaca cevap verildiği halde, yine o propaganda kimseyi kandıramadığı ve akim kalmakla beraber devam ediyor.

<p class="takdim">Şimdi buna karşı derim:</p>

**Evvelen**: Ben fıtratımda ziyade şefkat itibarıyla eskiden beri sair âlimlere nisbeten mümkün olduğu kadar tekfirden çekindiğimi, beni tam tanıyan bilirler.

**Saniyen**: Mezheb-i Hanefi’de çok maddelere “küfür” denildiği halde, Mezheb-i Şafii’de o günahlara küfür demez, “günah-ı kebire” der. Eğer sarih küfrü görse o vakit hükmeder. Ben Şafii iken yine tevili mümkün olsa, hükmetmekten çekinirim. Çünkü tekfir bana çok ağır geliyor.

**Salisen**: Benim sarfettiğim zındık ve dinsiz kelimelerini, gizli ve şahsen tanımadığım ve kırk seneden beri bu millette iman ve İslamiyet aleyhinde çalışmalarını bildiğim, kökü Avrupa’da bir komite efradına diyorum. Bana zulmedenlerin çoğunu, masumlarının hatırı için hakkımı onlara helal ediyorum. Yalnız bazen hiddet ettiğim vakit, “ehl-i dalalet” derim. Yani harekatında dalalet ve zulme ve fıska düşer. Yoksa “küfre düşer” demek değildir.

**Rabian**: Gayr-ı muayyen ve şahısları ve isimleri zikredilmeyen insanlara dair bazı fena sıfatlar için “Böyle yapan münafıktır” veya “Dinsizliğe yardım eder” veya “Kafir olur” denilse, hatta gıybet dahi sayılmaz. Ve Kuran-ı Hakim’de böyle mübhem şahıslar hakkındaki şiddetli tabiratı gibi bir tabir olduğu halde; savcı o tabiratı kendine ve muayyen şahıslara alsa, o kendi kendini tekfir eder. Bana ilişmesi bütün bütün kanunsuzdur.

*Said Nursî*
