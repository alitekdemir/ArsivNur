---
title: "Afyon 7 : İddianameye Karşı Verilen İtiraznamenin Tetimmesi ve Lahikasıdır"
no: 7
id: "A-7"
konu: "İddianameye Karşı Verilen İtiraznamenin Tetimmesi ve Lahikasıdır"
bolge: "Afyon"
donem: "Afyon Hapis Dönemi"
date: 
yazar: "Said Nursî"
---

# Afyon 7 : İddianameye Karşı Verilen İtiraznamenin Tetimmesi ve Lahikasıdır

<p class="takdim">Afyon Ceza Mahkemesine ve Ankara’nın Altı Makamâtına</p>

## İddianameye Karşı Verilen İtiraznamenin Tetimmesi ve Lahikasıdır

Afyon Mahkemesine beyan ediyorum ki: Artık yeter, sabır ve tahammülüm kalmadı. Yirmi iki sene sebepsiz bir nefiy içinde, daimi tarassudlarla beraber tecrid-i mutlak ve haps-i münferid tarzında beni sıkmakla beraber altı mahkeme iki-üç meseleden başka Risale-i Nur’un yüz kitabında medar-ı mesuliyet bulmadığı halde evham yüzünden ve imkanatı vukuat yerinde istimal etmek cihetiyle kanunsuz bizi üç defa hapse sokup yüz bin lira Nur Şakirdlerine zarar vermek, hiç dünyada emsali vuku bulmamış bir gadirdir ki; istikbal ve nesl-i ati pek şiddetli olarak zalim müsebbiblerini lanetle yad edecekleri gibi, Mahkeme-i Kübra’da cehennemin esfel-i sâfilînine atmakla o zalimleri mahkum edeceklerine kati kanaatımızla şimdiye kadar bir derece teselli bulup sükût ederek tahammül ediyorduk.

İşte on beş sene zarfında, altı mahkeme, yüz yirmi Nur Risalelerini ve mektuplarımızı tetkik edip, beşi bize her cihetle beraat vermek manasıyla ilişmediler. Yalnız Eskişehir Mahkemesi tek bir mesele olan tesettür-ü nisa hakkında olan bir küçük risalenin beş-on kelimesini bahane ederek lastikli bir kanunla hafif bir ceza verdiği zaman mahkeme-i temyizden sonra layiha-yı tashihimde kanunsuzluğun yalnız tek bir numunesi olarak resmen Ankara’ya yazdım ki:

> “Bin üç yüz elli senede, üç yüz elli milyonun kudsî bir düsturuyla ve daimi ve kuvvetli bir adet-i İslamiyeyi ders veren ve emreden tesettür ayetini, eskide bir zındığın Kuran’ın bu ayetine itirazına ve medeniyetin tenkidine karşı müdafaa için üç yüz elli bin tefsirin icmaına ve hükümlerine ittiba ederek o ayeti tefsir edip bin üç yüz elli senede geçen ecdadımızın mesleğine iktida eden bir adama o tefsiri için verilen ceza ve mahkumiyetin dünyada adalet varsa elbette o hükmü nakz edecek ve bu acib lekeyi bu hükümet-i İslamiyedeki adliyeden silecek.”

diye layiha-yı tashihimde yazdım, oranın müddeiumumisine gösterdim. Ondan dehşet aldı, dedi: “Aman, buna lüzum kalmadı. Cezanız az hem pek az kaldı. Bunu vermeye lüzum kalmadı.” İşte bu numune gibi size ve Ankara makamâtına takdim edilen itiraznamemde böyle acib çok numuneleri elbette anlamışsınız.

Ben Afyon Mahkemesi’nden talep ve ümit ederim ki; bu millete ve bu vatana bir ordu kadar hizmeti ve bereketi bulunan Risale-i Nur’un tam serbestiyetine karar vermenizi, hakikat-ı adalet namına sizden bekliyoruz. Yoksa münasebetimle hapse giren beş-on adam arkadaşlarımın gitmesiyle beraber size haber veriyorum ki; beni en büyük bir cezaya çarpacak bir suç işleyip bu çeşit hayattan veda edeceğime mecbur eden bir fikir kalbime gelmiş. Şöyle ki:

Hükümet beni tam himaye ve bana yardım etmek, milletin maslahatına ve vatanın menfaatine çok lüzumu varken, beni sıkması ima eder ki; kırk seneden beri benimle mücadele eden zındıka komitesiyle şimdi onlara iltihak eden komünist komitesinden bir kısmı, ehemmiyetli birer resmi makamları elde ederek karşıma çıkıyorlar. Hükümet ise, ya bilmiyor veya müsaade ediyor diye çok emareler bana endişe veriyor.

Reis Bey! Müsaadenizle çok hayret ettiğim bir şeyi soracağım. Neden hiç siyasete karışmadığım halde, ehl-i siyaset beni bütün hukuk-u medeniyeden ve hukuk-u hürriyetten belki hukuk-u hayattan ıskât ediyorlar? Hatta yüz cinayeti bulunan gibi beni üç buçuk ay (şimdi yedi aydan geçti) tecrid-i mutlak içinde hayatıma suikast eden ve on bir defa beni zehirleyen gizli düşmanlarımın şerrinden beni muhafazaya çalışan çok dikkatli kardeşlerimi ve sadık hizmetçilerimi de benim ile temaslarını yasak etmişler ve ihtiyarlık ve gurbet ve hastalık içinde, yalnızlığımda daimi ünsiyet ettiğim mübarek ve zararsız kitaplarımın mütalaasından dahi beni mahrum etmişler? Müddeiumuma çok rica ettim ki bana bir kitabımı ver. Vaad ettiği halde vermedi. Yalnız olarak büyük ve kilitli, soğuk bir koğuşta meşgalesiz durmaya mecbur edip alâkadar memurları ve hademeleri bana karşı dostluk ve teselli vermek yerinde adeta adavetkarâne bakmaya teşvik ediyorlar. Bir küçük numunesi şudur:

Müdüre, müddei umuma, mahkeme reisine bir istida yazdım. Bir kardeşime gönderdim ta bilmediğim yeni hurufla yazsın ve yazıldı, onlara verildi. Güya büyük bir suç işlemişim diye benim pencerelerimi mıhladılar. Ve duman beni sıkıyordu, bir pencereyi bırakmadım ki mıhlansın. Şimdi onu da mıhladılar.

Hem hapis usulü tecrid, on beş gün kadar olduğu halde beni yedi buçuk ay tecrid-i mutlakta hiçbir arkadaşımla temas ettirmemek hem üç aydan beri benim aleyhimde kırk sayfalık bir iddianame yazılıp bana gösterildi. Yeni hurufu bilmediğimden hem rahatsız ve hattım çok noksan olmasından çok rica ettim ki “Bana biri iddianameyi okuyacak ve dilimi bilen talebelerimden benim itiraznamemi yazacak iki adama izin veriniz.” dedim, izin vermediler. Dediler: “Avukat gelsin, okusun.” Sonra onu da bırakmadılar. Yalnız bir kardeşe dediler ki: “Eski hurufa çevir, ona ver.” Halbuki o kırk sahifeyi yazmak altı yedi günde ancak olur. Bir saatte bana okumak işini, altı yedi güne kadar uzatmak, ta benimle kimse temas etmesin fikri ise pek dehşetli bir istibdat ile benim bütün hukuk-u müdafaamı ıskât etmektir. Dünyada, yüz cinayeti bulunan ve asılacak bir adam dahi böyle muamele göremez.

Ben hakikaten bu emsalsiz işkencenin hiçbir sebebini bilmediğimden çok azap çekiyorum. Ben haber aldım ki mahkeme reisi vicdanlı ve merhametlidir. Bu kanaate binaen, ilk ve son bir tecrübe olarak makamınıza bu istirhamname ve şekvayı yazdım.

*Tecrid-i mutlakta hasta ve perişan*
*Said Nursî*
