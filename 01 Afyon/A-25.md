---
title: "Afyon 25 : Risale-i Nur’daki hakiki teselliye mahpuslar çok muhtaçtırlar"
no: 25
id: "A-25"
konu: "Risale-i Nur’daki hakiki teselliye mahpuslar çok muhtaçtırlar"
bolge: "Afyon"
donem: "Afyon Hapis Dönemi"
date: 
yazar: "Said Nursî"
---

# Afyon 25 : Risale-i Nur’daki hakiki teselliye mahpuslar çok muhtaçtırlar

<p class="arabic" dir="rtl" title="Meal: “Her türlü noksan sıfatlardan yüce olan Allah’ın adıyla.”">بِاسْمِهِ سُبْحَانَهُ</p>

## Gençlik Rehberinin Küçük Bir Haşiyesidir

Risale-i Nur’daki hakiki teselliye mahpuslar çok muhtaçtırlar. Hususen gençlik darbesini yiyen ve taze ve şirin ömrünü hapiste geçirenlerin, Nurlara ekmek kadar ihtiyacı var. Evet, gençlik damarı akıldan ziyade hissiyatı dinler. His ve heves ise kördürler, akıbeti düşünmezler. Bir dirhem hazır lezzeti, ileride bir batman lezzete tercih ederler. Bir dakika intikam lezzeti ile katleder, seksen bin saat hapis elemlerini çeker. Ve bir saat sefahet keyfiyle -bir namus meselesinde- binler gün hem hapsin hem düşmanının endişesinden sıkıntılar içinde ömrünün saadeti mahvolur. Bunlara kıyasen biçare gençlerin çok vartaları var ki; en tatlı hayatını, en acı ve acınacak bir hayata çeviriyorlar.

Ve bilhassa şimalde koca bir devlet, gençlik hissiyatını elde ederek bu asrı fırtınalarıyla sarsıyor. Çünkü akıbeti görmeyen, kör hissiyatla hareket eden gençlere, ehl-i namusun güzel kızlarını ve karılarını ibahe eder, belki hamamlarında erkek-kadın beraber çıplak olarak girmelerine izin vermeleri bu fuhşiyatı teşvik eder. Hem serseri ve fakir olanlara zenginlerin mallarını helal eder ki, bütün beşer bu musibete karşı titriyor.

İşte bu asırda İslam ve Nur’un gençleri kahramanane davranıp iki cihette hücum eden bu tehlikeye karşı Risale-i Nur’un Meyve ve Gençlik Rehberi gibi keskin kılıçlarıyla mukabele etmeleri lazımdır ve elzemdir. Yoksa o biçare genç hem dünya istikbalini ve mesut hayatını hem ahiretteki saadetini ve hayat-ı bakiyesini azaplara, elemlere çevirip mahveder ve sû-i istimal ve sefahetle hastahanelere ve hissiyatlarının taşkınlıklarıyla hapishanelere düşer. İhtiyarlığında eseflerle çok ağlayacak. Eğer terbiye-i Kuraniye ve Nur’un hakikatlariyle kendini muhafaza etse tam bir kahraman genç ve mükemmel bir insan ve mesud bir Müslüman ve sair zihayatlara, bir nevi sultan olur.

Evet bir genç hapiste yirmi dört saat her günkü ömründen tek bir saatini beş farz namazına sarfetse ve ekser günahlardan hapis mani olduğu gibi o musibete sebebiyet veren hatadan dahi tevbe edip sair zararlı ve elemli günahlardan çekilse; hem hayatına hem istikbaline hem vatanına hem milletine hem akrabasına büyük faidesi olacağı gibi, o beş-on senelik fâni gençlikle ebedi, parlak, bâki bir gençliği kazanacağını, başta Kuran-ı Mucizu’l-Beyan, bütün kütüb ve suhuf-u semaviye kati haber verip müjde ediyorlar.

Evet şirin güzel gençlik nimetine istikametle ve taatle şükretse; hem ziyadeleşir hem bâkileşir hem lezzetlenir. Yoksa hem bela olur hem gamlı, kabuslu birer rüya olur. Hem akrabasına ve vatanına ve milletine muzır bir serseri hükmüne geçirmeye sebebiyet verir.

Eğer mahbus, zulmen mahkum olmuş ise, farz namazını kılmak şartıyle her bir saati bir gün ibadet hükmünde olduğu gibi, o hapis onun hakkında bir çilehane-i uzlet olup eski zamanda mağaralara girerek ibadet eden münzevi salihlerden sayılabilirler.

Eğer fakir veya ihtiyar veya hasta ve iman hakikatlerine müştak ise, farzını kılmak ve tevbe etmek şartıyla her bir saatleri dahi yirmişer saat ibadet olup hapis ona bir istirahathane ve merhametkarane ona bakan dostlar için bir muhabbethane, bir terbiyehane, bir dershane hükmüne geçer. O hapisten hariçteki her taraftan müşevveş, günahların hücumlarına maruz olan serbestiyetten daha ziyade hoşlanabilir. Ve hapisten tam terbiye alır. Çıktığı zaman bir kâtil ve bir müntakim olarak değil; belki tevbekar, tecrübeli ve terbiyeli, millete menfaatli bir adam çıkar. Hatta Denizli hapsindeki zatların az bir zamanda Nurlardan fevkalade hüsn-ü ahlak dersini alanlarını gören bazı alâkadar zatlar demişler ki: “Terbiye için on beş sene hapse atmaktansa, on beş hafta Risale-i Nur dersini alsalar, daha ziyade onları ıslah eder.”

Madem ölüm ölmüyor ve ecel gizlidir, her vakit gelebilir. Vve madem kabir kapanmıyor, kafile kafile arkasından gelenler oraya girip kayboluyorlar. Ve madem bu hayat-ı dünyeviye gayet süratle gidiyor. Ve madem ölüm, ehl-i iman hakkında idam-ı ebedîden terhis tezkeresine çevrildiğini, hakikat-ı Kuraniye ile Risale-i Nur güneş gibi göstermiştir. Ve ehl-i dalalet ve sefahet hakkında göz ile göründüğü gibi bir idam-ı ebedîdir. Bütün mahbubatından ve mevcudattan bir firak-ı lâyezâlîdir. Elbette ve elbette hiçbir şüphe kalmaz ki, en bahtiyar odur ki: Sabır içinde şükredip hapis müddetinden tam istifade ederek, Nurlardan dersini alarak, istikamet dairesinde imanına ve Kuran’ına hizmet etmeye çalışır.

Ey zevk ve lezzete mübtela olan! Ben yetmiş yaşımdayım, binler tecrübelerle ve hüccetlerle ve hadiselerle aynelyakin bildim ki: Hakiki zevk ve elemsiz lezzet ve kedersiz sevinç ve hayattaki saadet, yalnız imandadır ve iman hakikatleri dairesinde bulunur. Yoksa dünyevi bir lezzette çok elemler var. Bir üzüm tanesi yedirir, on tokat vurur, hayatın lezzetini kaçırır.

Ey hapis musibetine düşen biçareler! Madem dünyanız ağlıyor ve tatlı hayatınız acılaştı; çalışınız, ahiretiniz dahi ağlamasın ve hayat-ı bâkiyeniz gülsün. Hapisten istifade ediniz. Nasıl bazen ağır şerait altında düşman karşısında bir saat nöbet, bir sene ibadet hükmüne geçebilir. Öyle de sizin ağır şerait altında her bir saat ibadet zahmeti, çok saatler olup o zahmetleri rahmetlere çevirir.

*Said Nursî*
