---
title: "Afyon 125 : Bediüzzaman’ın akıllara hayret veren bir seciyesi"
no: 125
id: "A-125"
konu: "Bediüzzaman’ın akıllara hayret veren bir seciyesi"
bolge: "Afyon"
donem: "Afyon Hapis Dönemi"
date: 
yazar: "Said Nursî"
---

# Afyon 125 : Bediüzzaman’ın akıllara hayret veren bir seciyesi

<p class="arabic" dir="rtl" title="Meal: “Her türlü noksan sıfatlardan yüce olan Allah’ın adıyla.”">بِاسْمِهِ سُبْحَانَهُ</p>

<p class="takdim">[Ehl-i Sünnet gazetesinin sahibi avukat bir zatın makalesidir. Neşredilmiş 15 Ekim 1948 tarihli nüshasından alınmıştır.]</p>

## Bediüzzaman’ın akıllara hayret veren bir seciyesi

Ben Birinci Cihan Harbi’nde Bitlis mevkiinde yaralı olarak esir olurken, Bediüzzaman da o gün esir düşmüştü. O Sibirya’ya gönderilmiş, en büyük esirler kampında idi. Ben Bakü’nün Nargün Adası’nda idim. Günün birinde esirleri teftişe gelen ve kampı gezerken Bediüzzaman’ın önünden geçen Nikola Nikolaviç’e o hiç ehemmiyet vermiyor ve yerinden kımıldanmıyor. Baş kumandanın nazar-ı dikkatini çeker. Tekrar bir bahane ile yine önünden geçiyor. Yine kımıldanmıyor. Üçüncü defasında önünde durur, tercüman vasıtasiyle aralarında şöyle bir muhavere geçer:

- Beni tanımadılar mı?

- Evet tanıdım. Nikola Nikolaviç’tir, Çar’ın dayısıdır, Kafkas Cephesi başkumandanıdır.

- O halde ne için hakaret ettiler?

- Hayır, affetsinler ben kendilerine hakaret etmiş değilim. Ben mukaddesatımın emrettiğini yaptım.

- Mukaddesat ne emrediyormuş?

- Ben Müslüman âlimiyim. Kalbimde iman vardır. Kendisinde iman olan bir şahıs, imanı olmayan şahıstan efdaldir. Ben ona kıyam etse idim, mukaddesatıma hürmetsizlik yapmış olurdum. Onun için ben kıyam etmedim.

- Şu halde, bana imansız demekle benim şahsımı hem ordumu hem de milletimi ve Çar’ı tahkir etmiş oluyor. Derhal divan-ı harp kurulunda isticvab edilsin.

Bu emir üzerine divan-ı harp kuruluyor, karargahdaki Türk, Alman ve Avusturya zabitleri, hepsi ayrı ayrı Bediüzzaman’a rica ederek Başkumandan’a tarziye vermesi için ısrar ediyorlar. Verdiği cevap bu oluyor:

- Ben ahiret diyarına göçmek ve huzur-u Resulullah’a varmak istiyorum. Bana bir pasaport lazımdır. Ben imanıma muhalif hareket edemem.

Buna karşı kimse sesini çıkaramıyor, neticeyi bekliyor. İsticvab bitiyor. Rus çarını ve Rus ordusunu tahkir maddesinden idam kararını veriyorlar. Kararı infaz için gelen bir manga askerin başındaki subaya kemal-i şetaretle “Müsaade ediniz, on beş dakika vazifemi ifa edeyim.” diye abdest alıp iki rekat namaz kılarken, Nikola Nikolaviç geliyor, kendisine hitaben:

- Beni afvediniz! Sizin beni tahkir için bu hareketi yaptığınızı zannediyordum. Hakkınızda kanunî muamele yaptım. Fakat şimdi anlıyorum ki, siz bu hareketinizi imanınızdan alıyorsunuz ve mukaddesatın emirlerini ifa ediyorsunuz. Hükmünüz iptal edilmiştir. Dini salahiyetinizden dolayı şayan-ı takdirsiniz; sizi rahatsız ettim; tekrar tekrar rica ediyorum beni afvediniz.” dedi.

Bütün Müslümanlar için şayan-ı misal olan bu salabet-i diniye ve yüksek seciyeyi, arkadaşlarımdan bir yüzbaşı, müşahedesine müsteniden anlatıyordu. Bunu duydukça, ihtiyarsız olarak gözlerim yaşla doldu.

*Abdurrahim Zapsu*

(Gazetenin bu fıkrasının yazılmasını Üstadımız emretmedikleri halde; hem çok merakaver hem çok ibretaver hem çok heyecan verici olmasından buraya yazılmıştır. Hüsrev)
