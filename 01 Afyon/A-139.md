---
title: "Afyon 139 : Zorla ısrar edip bizi cemiyet yapmaya mecbur ediyorlar"
no: 139
id: "A-139"
konu: "Zorla ısrar edip bizi cemiyet yapmaya mecbur ediyorlar"
bolge: "Afyon"
donem: "Afyon Hapis Dönemi"
date: 
yazar: "Said Nursî"
---

# Afyon 139 : Zorla ısrar edip bizi cemiyet yapmaya mecbur ediyorlar

<p class="arabic" dir="rtl" title="Meal: “Her türlü noksan sıfatlardan yüce olan Allah’ın adıyla.”">بِاسْمِهِ سُبْحَانَهُ</p>

Aziz, Sıddık Kardeşlerim!

**Evvelen**: Haccı meneden, zemzemi döktüren.. hakkımızda eşedd-i zulme müsaadekar davranan.. ve Zülfikar ve Siracü’n-Nur’un müsaderesine ehemmiyet vermeyen.. ve bizi garazkarane, kanunsuz tazip eden memurları terfi ettirip hadisemizden çıkan mazlumane lisan-ı hal ile yüksek ağlamamızı ve sesimizi işitmeyen bir müstebid kabinenin zamanında en rahat yer hapistir. Yalnız mümkün olsa başka hapse naklolsak, tam selamet olur.

**Saniyen**: Onlar nasıl zorla en mahrem risaleleri en namahreme okutturdular. Öyle de, zorla ısrar edip bizi cemiyet yapmaya mecbur ediyorlar. Halbuki, cemiyet ve komiteciliğe hiç ihtiyacımızı hissetmiyorduk. Çünkü ittihad-ı ehl-i iman cemaatindeki uhuvvet-i İslamiye; Nurcularda pek halisane ve fedakarane inkişaf ettiği gibi ve eski ecdadlarımızın kemal-i aşkla ruhlarını feda ettikleri bir hakikata Nur Şakirdleri o milyonlar kahraman ecdadlarından irsiyet aldıkları kuvvetli bir fedailik ile o hakikata bağlanmaları, şimdiye kadar resmî veya siyasî, gizli ve aşikar cemiyetlere ve komiteciliğe ihtiyaç bırakmıyordu.

Demek şimdi bir ihtiyaç var ki, kader-i İlahi onları bize musallat ediyor. Onlar mevhum bir cemiyet isnadıyla zulmediyorlar. Kader ise, “Neden tam ihlasla, tam bir tesanüdle, tam bir Hizbullah olmadınız?” diye bizi onların elleriyle tokatladı, adalet etti.

*Said Nursî*
