---
title: "Afyon 20 : Mahkeme-i Kübra’ya Şekva ve Müdafaatın bir haşiyesidir"
no: 20
id: "A-20"
konu: "Mahkeme-i Kübra’ya Şekva ve Müdafaatın bir haşiyesidir"
bolge: "Afyon"
donem: "Afyon Hapis Dönemi"
date: 
yazar: "Said Nursî"
---

# Afyon 20 : Mahkeme-i Kübra’ya Şekva ve Müdafaatın bir haşiyesidir

<p class="arabic" dir="rtl" title="Meal: “Subhân Allah’ın adıyla” * “Hiçbir şey yoktur ki O'nu hamd ile tesbih etmesin” [İsrâ 17:44]">بِاسْمِهِ سُبْحَانَهُ * وَاِنْ مِنْ شَىْءٍ اِلاَّ يُسَبِّحُ بِحَمْدِهِ</p>

<p class="arabic" dir="rtl" title="Meal: “Allah’ın selâmı, rahmeti ve bereketleri, üzerinize olsun.”">اَلسَّلاَمُ عَلَيْكُمْ وَرَحْمَةُ اللّٰهِ وَبَرَكَاتُهُ</p>

Aziz, Sıddık Kardeşlerim! Mahkeme-i Kübra’ya Şekva ve Müdafaatın Bir Haşiyesidir. Bu mealde adaletperver Demokratlara istida yazabilirsiniz. Hastayım, siz nasıl münasipse öyle yapınız. Avukatımızdan, bir gün evvel aldığımız mektupta “Kitablarımızın suç mevzuu olan ve olmayanlarını tefrik etmeye çalışıyorlar” diye haber verdi. Şimdiye kadar yaptıkları gibi, yine hiçbir kanuna uymayan bir tarzda, binler kelime içinde bir risalede bir tek kelimeyi bahane edip suç mevzuu yapmak, o risaleyi vermemek suretiyle Nurların intişarına garazkarane mani olmak fikriyle hem kararnamelerini Mahkeme-i Temyizce bütün bütün bozan, o kararnamede suç mevzuu gösterdikleri bizim aleyhimizde olmadığı halde, müdde-i umuminin iddianamesine karşı hata-savab cetvelinde seksen bir hatasını ve garazkarlığını kati ispat ettiğimiz halde, şimdi aynı garazkarlıkla dört yüz sayfa Zülfikar Risalesini, birkaç satır tesettür ve irsiyet hakkındaki yüz bin tefsirin aynı manayı söylediklerine binaen, otuz kırk sene evvel yazılan cümlelerini suç mevzuu yapıp o mecmua-yı azîmeyi müsadere edip bize vermemek, dünyada hangi kanun buna müsaade eder?

Hem Afyon Mahkemesindeki eserler -tekrarat-ı Kuraniye ve melekler hakkındaki iki parçacık müstesna olarak- bütün eserler iki sene ellerinde kalarak hem Denizli hem Ankara Ağır Ceza Mahkemesi beraatine karar vererek içinde suç mevzuu bulamadıkları ve bize iade etmeye karar verdikleri ve aynı eserler Isparta hükümetinin bir vakit müsadere ile tamamen eline geçtiği halde, tamamıyla sahiplerine iade ettikleri ve sonra da Zülfikar’la Asa-yı Musa’yı ruhsatsız eski yazıyla neşir bahanesiyle dört seneden beri müsadere edip aynen hiçbiri zayi olmadan yüz yetmiş adet mecmuada bir suç mevzuu bulamadıkları için bizlere tamamen iade ettikleri ve bizim en mühim suçumuz olarak gösterdikleri eski partinin bir kısım şeflerine hakikat namına itirazımızın yüz misli ziyade şimdiki dini mecmualar, resmi cerideler aynı itirazı şiddetle vurdukları halde, Risale-i Nur’un bir mahrem parçası, şimdiki zaman tamamıyla tayin ettiği bir hadisin hakikatini tefsir bahsinde; “Şeflerin başı Lozan Muahedesi’nde, hiçbir zaman hiçbir Müslüman hakiki Türk’ü hiçbir Nasraniyete ve Yahudiliğe ve başka dine girmeyen ve İslam kahramanları olan Türkler'i Protestan yapmaya malum Hahambaşı ile ittifak ederek re’y veren o adam; bütün ulema-yı İslam’ın “Cevazı yok” diye ittifaken hükmettikleri halde, on cihetle kanunlarla onu, bütün bu vatandaki masum Müslümanlara cebren giydirdiği ve tarih-i beşerde bu çeşit manasız acib bir cebr-i umumi yapmak ve hiçbir kanuna uymayan keyfî kanun namına kanunla onu bu millet-i İslamiyeye cebren giydirmek; elbette o adama -o Lozan Muahedesi’nde verdiği dehşetli fikrini- ispat etmiş ki, din-i İslam’a gayet muzır olarak hadisin haber verdiği adam bu zamanda o şeftir.”

İşte hakikat böyleyken, Afyon Mahkemesi adalet namına değil, belki o ölmüş adamın muhabbeti taassubu namına, eski harfle de neşredilen kararnamenin ahirinde bizi mahkum etmek için en mühim sebep, savcının garazkarlığı sebebiyle, mahkeme heyeti demişler ki: “Said ve arkadaşları, Mustafa Kemal’e ‘din yıkıcı, Süfyan’ demişler ve kalblerdeki sevgisini bozmaya çalışmışlar. Onun için mahkum ediyoruz.” Acaba, ölmüş gitmiş bir adamın şahsına karşı bin defa böyle itiraz da olsa şahsi bir dava oluyor. Mahkeme-i adalet buna dair böyle bir hükmü vermek, elbette pek acib bir mana, iş içinde vardır.

Şimdi böyle adamların elinde Nur eserleri dört defa beraat kazandıkları ve şimdi Adliye Bakanı, üç defa Nur eserlerinin beraatine ve eserde suç mevzuu olmadığına, bizi mahkum eden Afyon kararını bozmasıyla hüküm verdiği halde, şimdi bütün millet, adalet ve şefkat ve diyanete hizmet bekledikleri Demokrat Hükümeti zamanında, eski müstebidlerin dehşetli planlarıyla Risale-i Nur’a karşı garazkarların keyfine bırakmamak; bırakılsa, Demokrat Hükümeti aleyhinde büyük bir hıyanettir. Ve milletin teselli ümidini kırmaktır.

Benim Ankara’da bir vekilim Mustafa Sungur 17/11/950 tarihli çektiği telgrafta “Umum risalenin bize iadesine karar verilmiş” diye müjde verdi ve adil Adliye Vekili üç defa beraat verdiği ve şimdi de Sungur’un mektubuna göre; “hem iadesine emir verildiğini ve şimdi telefonla yine haber vereceğim” söyledikleri halde, bu on altı seneden beri aleyhimizde olan iftiralar ve jurnaller hem Eskişehir hem Denizli Mahkemesinden bütün dosyaları Afyon Mahkemesi manasız toplamak ve af kanununun çıkmasıyla ve mahkemelerin beraat vermesiyle o mübarek eserleri, o dosyalar içerisine karıştırarak çürütmek için mahzene atmak ve üç seneden beri bizi aldatan bazı eşhasa Nurların işlerini bırakmamak lazım geliyor. Başbakan ve Adliye Bakanı’na, bu gayet mühim meseleyi nazar-ı dikkatlerine arz ediyoruz. [^1]

*Said Nursî*

***
[^1]: Acib bir hadise, adalet ve dinden hariç zalimane numunelerden birisi de, üç seneden beri müsadere ettikleri Kuran’ımızı çok defa istediğimiz halde vermedikleri ve 2800 Lafza-i Celal altınla yazılı, gözle görünen mucize-i Kuraniyeyi gösteren o mübarek Kuran’ımızı bize vermediler. Şimdi avukat diyor ki: “Bir istida Diyanet Reisine yazınız ki, iade edilsin.” Bunun gibi yüzler numuneler var ki, sırf bir garazla ve ecnebi parmağıyla aleyhimize işler dönüyor. Bizi ve alem-i İslam’ı pek sevindiren Demokratlar dikkat etsinler. Nurları ve Nurcuları bu işkencelerden kurtarsınlar. Nur Talebeleri namına Said Nursî
