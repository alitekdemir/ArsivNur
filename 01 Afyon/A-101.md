---
title: "Afyon 101 : Mustafa’nın samimi bir mektubu"
no: 101
id: "A-101"
konu: "Mustafa’nın samimi bir mektubu"
bolge: "Afyon"
donem: "Afyon Hapis Dönemi"
date: 
yazar: "Said Nursî"
---

# Afyon 101 : Mustafa’nın samimi bir mektubu

<p class="takdim">[Bu samimi mektup, mektubatta yazılmaya layıktır. Said]</p>

<p class="arabic" dir="rtl" title="Meal: “Subhân Allah’ın adıyla” * “Hiçbir şey yoktur ki O'nu hamd ile tesbih etmesin” [İsrâ 17:44]">بِاسْمِهِ سُبْحَانَهُ * وَاِنْ مِنْ شَىْءٍ اِلاَّ يُسَبِّحُ بِحَمْدِهِ</p>

<p class="arabic" dir="rtl" title="Meal: “Allah’ın selâmı, rahmeti ve bereketleri, ebedî ve dâimî olarak üzerinize olsun.”">اَلسَّلاَمُ عَلَيْكُمْ وَرَحْمَةُ اللّٰهِ وَبَرَكَاتُهُ اَبَدًا دَائِمًا</p>

Çok sevgili, çok mübarek, çok müşfik Üstadım Efendim Hazretleri! Arz-ı tazimat ile el ve ayaklarınızdan, sıhhat ve afiyetinize dua ederek öperiz efendim.

**Evvelen**: Bütün kuvvetimle Risale-i Nur’un kurbanı ve en geri ve adi bir hizmetkarı olmaklığımla iftihar ederek Rabbime çok şükrediyorum.

**Saniyen**: Ehl-i imanın saadeti ve selameti için bütün hayatını Kuran’ın hakiki tefsiri olan Risale-i Nur’la geçiren ve Risale-i Nur’dan alem-i İslam’ın istifadeleri için kendi istirahatını ve rahatını dahi feda ederek daimi yalnızlıkla geçen, inziva köşelerinde ve hapishanelerde vakit geçiren Üstadımın ve Risale-i Nur’un küçük ve adi bir fedaisi olmakla kendimi bahtiyar biliyorum.

**Salisen**: Ufacık fani ve geçici ve aldatıcı bir hayata geniş, baki ve daimi bir hayatı bağışlayan Risale-i Nur’a ve bu kudsi hizmette Üstadıma sadakatla bağlanan ve hayatlarını da tamamen Risale-i Nur’a bağışlayan Nur’un halis kahraman talebelerinin arasında liyakatsiz bu acizanenin de bulunması ve az zamanda bazı noktalarda çok istifadeler görmesi elbette Risale-i Nur’un zahirî bir kerametidir. Böyle bir hakikatin en geri hadimliğinde bulunmaklığım, benim için en büyük bir bahtiyarlıktır.

**Rabian**: Dünkü gazetede Risale-i Nur’un ehl-i siyaset için mühim parçaları olan mahrem Hücumatü’s-Sitte ve Beşinci Şua için Siracü’n-Nur Mecmuası’nın toplanması bizi çok müteessir etmiş ise de, daha ziyade onların Nurlarla meşguliyetleri ve Nurlara gösterdikleri alâkaları ve ileride inşallah Risale-i Nur’u kendilerine rehber edecekleri ve onunla da amel edeceklerine pek kuvvetli kanaatımız geldiği için birden mesrur olduk Üstadım Efendim.

Siz sevgili Üstadımıza Afyon mektubatını tashih için takdim ediyorum. Nefsinin esiri olmuş bu fakire mübarek dualarınızı ve himmetlerinizi, el ve ayaklarınızdan öperek yalvarırım Efendim Hazretleri.

*el-Bâkî Hüve’l-Bâkî*
*Çok kusurlu talebeniz*
*Mustafa*
