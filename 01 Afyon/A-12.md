---
title: "Afyon 12 : Son Sözüm"
no: 12
id: "A-12"
konu: "Son Sözüm"
bolge: "Afyon"
donem: "Afyon Hapis Dönemi"
date: 
yazar: "Said Nursî"
---

# Afyon 12 : Son Sözüm

## Son Sözüm

Heyet-i hakimeye beyan ediyorum ki: Hem iddianamede hem uzun suallerinizden ve uzun tecridlerimden anladım ki, bu meselede en ziyade şahsım nazara alınıyor ve şahsımı çürütmek maslahat görülmüş. Güya şahsiyetimin idareye, asayişe, vatana zararı var. Ve ben de din perdesi altında dünyevî maksatlara bir nevi siyaset peşinde koşuyormuşum; safdil, masum biçareleri de aldatmışım.

Buna karşı, size bunu katiyetle beyan ediyorum: Bu evham yüzünden, benim şahsiyetimi çürütmek suretinde Risale-i Nur’a ve bu vatana ve bu millete fedakar ve kıymettar şakirdlerini incitmeyiniz. Yoksa bu vatana ve bu millete manevi büyük bir zarar, belki bir tehlikeye vesile olur.

Bunu da size katiyen beyan ediyorum: Şahsıma tahkir ve ihanet ve çürütmek, işkence, ceza gibi ne gelse; -Risale-i Nur’a ve şakirdlerine benim yüzümden zarar gelmemek şartıyla, şimdiki mesleğim itibarıyla- kabule karar vermişim. Bunda da ahiretim için bir sevabı var. Ve nefs-i emmarenin şerrinden kurtulmama bir vesiledir diye bir cihette ağlarken memnun oluyorum. Eğer bu biçare masumlar benimle beraber bu meselede girmese idiler, mahkemenizde pek şiddetli konuşacaktım. Siz de gördünüz ki, iddianameyi yazan, bin dereden su toplamak gibi yirmi-otuz senelik hayatımda -mahrem ve gayr-ı mahrem bütün kitap ve mektuplarımdan- cerbezesiyle ve kısmen yanlış mana vermesiyle güya umum onlar bu sene yazılmış, hiç mahkemeleri görmemiş, af kanunlarına ve mürur-u zamana uğramamış gibi onun ile benim şahsiyetimi çürütmek istiyor. Ben kendim, şahsımın çürük olduğunu yüz defa söylediğim ve aleyhimde olanlar her vesile ile yine şahsımı çürüttükleri halde, ehl-i siyaseti evhamlandıracak derecede teveccüh-ü ammeye karşı faide vermediğinin sebebi: İmanın kuvvetlenmesi için bu zamanda ve bu zeminde gayet şiddetli bir ihtiyac-ı kati ile bazı şahıslar lazımdır ki, hakikati hiç bir şeye feda etmesin, hiç bir şeye alet etmesin. Nefsine hiçbir hisse vermesin. Ta ki, imana dair dersinden istifade edilsin ve kanaat-ı katiye gelsin.

Evet hiçbir zaman, bu zeminde bu zaman kadar böyle bir ihtiyac-ı şedid olmamış gibidir. Çünkü tehlike hariçten şiddetle gelmiş. Binler kusurlu şahsım bu ihtiyaca karşı gelmediğini itiraf edip ilan ettiğim halde, yine şahsımın meziyetinden değil, belki şiddet-i ihtiyaçtan ve zahiren başkalar çok görünmemesinden şahsımı o ihtiyaca bir çare zannediyorlar. Halbuki ben de çoktan beri buna taaccüb ve hayret ile bakıyordum ve hiç bir cihetle layık olmadığım halde, dehşetli kusurlarımla beraber şimdi teveccüh-ü ammenin hikmetini bildim. Hikmeti de şudur:

Risale-i Nur’un hakikati ve şakirdlerinin şahs-ı manevisi, bu zaman ve zeminde o şiddetli ihtiyacın yüzünü kendine çevirmiş. Benim şahsımı -hizmet itibarıyla binden bir hissesi ancak bulunduğu halde- o harika hakikatin ve o halis muhlis şahsiyetin bir mümessili zannedip, o teveccühü gösteriyorlar. Gerçi bu teveccüh hem bana zarar, hem ağır geliyor. Hem de hakkım olmadığı halde hakikat-ı Nuriyenin ve şakirdlerinin şahsiyet-i maneviyesinin hesabına sükût edip o manevi zararlara razı olurdum. Hatta İmam-ı Ali (r.a.) ve Gavs-ı Azam (k.s.) gibi bazı evliyanın ilham-ı İlahi ile bu zamanımızda Kuran-ı Hakim’in mucize-i maneviyesinin bir ayinesi olan Risale-i Nur’un hakikatına ve halis talebelerinin şahs-ı manevisine işaret-i gaybiye ile haber verdikleri içinde benim ehemmiyetsiz şahsımı, o hakikata hizmetim cihetiyle nazara almışlar. Ben hata etmişim ki; onların şahsıma ait bir parçacık iltifatlarını bazı yerde tevil edip Risale-i Nur’a çevirmemişim. Ve bu hatamın sebebi de zafiyetim ve yardımcılarımı ürkütecek esbabın çoğaltılmaması ve sözlerime itimadı kazanmak için zahiren şahsıma bir kısmını kabul etmiştim.

Size ihtar ediyorum! Fani ve kabir kapısındaki çürük şahsımı çürütmeye ihtiyaç yok ve bu kadar ehemmiyet vermeye de lüzum yok. Fakat Risale-i Nur’la mübareze edemezsiniz ve etmeyiniz. Onu mağlup edemezsiniz. Çünkü mübarezede millet ve vatana büyük zarar edersiniz. Şakirdlerini de dağıtamazsınız. Çünkü, hakikat-ı Kuraniye’nin muhafazası yolunda kırk-elli milyon şehid veren bu vatandaki geçmiş ecdatlarımızın ahfadlarına bu zamanda hakikat-ı Kuraniye’nin muhafazasını ve alem-i İslam’ın nazarında eskisi gibi dindarane kahramanlığı terk ettirilmeyecek. Zahiren çekilse de o halis şakirdler, ruh u canıyla o hakikata bağlıdırlar. Ve o hakikatin bir ayinesi olan Risale-i Nur’u terkedip, o terk ile vatan ve millet ve asayişe zarar vermeyeceklerdir.

Beraatten sonra Emirdağ’ında üç buçuk sene içinde kati benim hattımla imzam varsa, siyasete ve asayişin ihlaline temas eden bir mektubum varsa, mahkemenize cevap vereceğim. Yoksa, beraat kazanan ve mürur-u zamana uğrayan ve af kanunları gören ve bazı dostlarımın hususi cüzî mektuplarına cevap vermeye kanunen mükellef olmadığımdan lüzumsuz cevap vermeğe mecbur değilim. Son sözüm:

<p class="arabic" dir="rtl" title="Meal: “Eğer yüz çevirirlerse de ki: Bana Allah yeter. Ondan başka hiçbir ilah yoktur. Ben ancak Ona tevekkül ettim. O, yüce Arşın sahibidir.” [Tevbe Sûresi, 9:129]">فَاِنْ تَوَلَّوْا فَقُلْ حَسْبِىَ اللّٰه لاَ اِلٰهَ اِلاَّ هُوَ عَلَيْهِ تَوَكَّلْتُ وَهُوَ رَبُّ الْعَرْشِ الْعَظِيمِ</p>
