---
title: "Afyon 146 : Bu soğukta, soğuk muamele gören Hüsrev’in hizmetleri"
no: 146
id: "A-146"
konu: "Bu soğukta, soğuk muamele gören Hüsrev’in hizmetleri"
bolge: "Afyon"
donem: "Afyon Hapis Dönemi"
date: 
yazar: "Said Nursî"
---

# Afyon 146 : Bu soğukta, soğuk muamele gören Hüsrev’in hizmetleri

<p class="takdim">[Makam münasebetiyle buraya alınmıştır.]</p>

<p class="arabic" dir="rtl" title="Meal: “Her türlü noksan sıfatlardan yüce olan Allah’ın adıyla.”">بِاسْمِهِ سُبْحَانَهُ</p>

<p class="takdim">Afyon Hükümet ve Mahkemesine Arz Edilen Dokuz Mesele’nin Onuncusudur</p>

Ben dava eder ve ispat ederim ki; bu soğukta ve soğuk muamele gören ve millete ve vatana zararlı tevehhüm edilen ve vücutça hastalıklı bulunan Hüsrev, Türk milletinin manevi büyük bir kahramanı ve bu vatanın bir halaskarıdır. Ve Türk milleti onun ile iftihar edecek bir halis fedakarıdır. Ve sırr-ı ihlasa tam mazhar olduğundan benlik ve riyakarlık ve şöhretperestlik bulunmaması cihetiyle çok hizmet-i vataniye ve milliyesinden bir-ikisini beyan etmek zamanı geldi.

**Birincisi**: Bu zat müstesna ve şirin kalemiyle Nurlardan altı yüz risaleye yakın yazmış. Ve vatanın her tarafına neşrederek komünist perdesi altında dehşetli ifsada çalışan anarşistliği kırdı. Tecavüzünü durdurdu. Bu mübarek vatanı ve kahraman milleti o zehirden kurtarmak için tesirli tiryakları her tarafa yetiştirdi. Türk gençlerini ve nesl-i âtiyi büyük bir tehlikeden kurtarmaya vesile oldu.

**İkincisi, hizmet-i milliyesinin numunesi şudur**: Geçen sene Ruslar hem dahilde hem alem-i İslamda propaganda yapmak fikriyle kesretle ve teşvikle hacıları Hicaz’a gitmeye izin verirken demiş: “Kuran’a hürmetimiz var. Başkası gibi değiliz.” Bunun ile aleyhimize plan çevirirken Hüsrev’in teksir makinesiyle Nur’un ehemmiyetli mecmualarından her birisinden beş yüz nüsha çıkarıp hem dahilde hem hariçteki alem-i İslamda neşrederek Mekke-i Mükerreme’de, Medine-i Münevvere’de, Şam’da, Halep’te, Mısır’da, Hind’de büyük âlimlerin tahsinleri altında intişar etmesiyle şark-ı şimal dehşetli Rus devletinin hem dahilde hem hariçte propagandasını bir derece kırdı. Bu vatandaki insanlar hakkında âlem-i İslam’ın ithamını ve suizannını izale etti. Ve mesmuatımıza göre onlara dedirtti ki: “Türkler dinine ve Kuran’ına eskisi gibi sahiptir ve dinde dahi yine İslamın kahraman ordusu ve kumandanıdır.” aleyhimizdeki planları bozmaya ve alem-i İslam’ın bize karşı hüsn-ü zannını ve uhuvvetini ve muhabbetini celbine bir ehemmiyetli vesile oldu. Daha bunlar gibi çok numuneler var ki, o ve arkadaşları bu memleketteki insanlardan binler “Barekallah, yüz bin aferin” almaya layık ve müstehak iken böyle soğuk muameleler ve eziyetlere maruz olmamalı. Gerçi onlar sabırda dahi kahramandırlar. Fakat vücutça hastalık var.

Yirmi senede yüz senelik hizmet-i Kuraniyeyi ve imaniyeyi mükemmel yapan ve hiç bir sırrı gizli kalmayan ve neşrettiği mecmuaların ahirinde namı herkese görünen Hüsrevin;

**Üçüncü bir numune-i hizmet-i milliyesi ve diniyesi şudur ki**: Kuran-ı Mucizü’l-Beyan’ın kırk vech-i icazından göz ile görünen ve hakiki bir tefsiri ve bir mucizesi olan Risale-i Nur’da cilvesi müşahede edilen Lafzullah’ın tevafukat-ı mucizanesini gösteren ve matbu Kuran’ın aynı sayfa ve satırlarını muhafaza eden üç Kuran’ı elmas kalemiyle yazmasıdır ki, on zat hatt-ı Arabîleri mükemmel iken ve Hüsrev’in onlara nisbeten Arabî hattı pek noksan iken ve o vazife onlara tevdi edilmiş iken birden umumundan ileri geçti. Ve harika bir tarzda hatt-ı Kuranı gayet güzel bir tarzda öğrendi ve kaleminin kerametini umuma gösterdi. Onun yazdığı Kuran’ları kim görmüşse hayretle “Barekallah” demeye mecbur olmuş. İnşaallah yakında o mucizeli Kuran fotoğrafla tabedilecek; alem-i İslama neşredilecek, herkes o şirin yüzü temaşa edecek.

*Said Nursî*
