---
title: "Afyon 21 : Eskişehir Mahkemesinde, Heyet-i Vekile’ye yazılan arzuhalin bir parçasıdır"
no: 21
id: "A-21"
konu: "Eskişehir Mahkemesinde, Heyet-i Vekile’ye yazılan arzuhalin bir parçasıdır"
bolge: "Afyon"
donem: "Afyon Hapis Dönemi"
date: 
yazar: "Said Nursî"
---

# Afyon 21 : Eskişehir Mahkemesinde, Heyet-i Vekile’ye yazılan arzuhalin bir parçasıdır

[On beş sene evvel Eskişehir Mahkemesinde, Heyet-i Vekile’ye yazılan arzuhalin bir parçasıdır.] [^1]

Ey ehl-i hall ve akd!

Dünyada emsali nadir bulunan bir haksızlığa giriftar edildim. Bu haksızlığa karşı sükût etmek, hakka karşı bir hürmetsizlik olduğundan bilmecburiye gayet ehemmiyetli bir hakikati faş etmeye mecburum. Diyorum ki: “Ya benim idamımı ve yüz bir sene cezayı istilzam edecek kusurumu kanun dairesinde gösteriniz veyahut bütün bütün divane olduğumu ispat ediniz veyahut benim ve risalelerimin ve dostlarımın tam serbestiyetimizi verip zarar ve ziyanımızı müsebbiblerinden alınız.”

Evet, her bir hükümetin bir kanunu, bir usulü var. O kanuna göre ceza verilir. Hükümet-i Cumhuriye’nin kanunlarında, beni ve dostlarımı en ağır bir cezaya müstahak edecek esbab bulunmazsa, elbette takdir ve mükafat ve tarziye ile beraber tam hürriyetimizi vermek lazım gelir. Çünkü meydandaki gayet ehemmiyetli hizmet-i Kuraniyem;

Eğer hükümetin aleyhinde olsa, böyle bir senelik bana ceza ve birkaç dostuma altışar ay mahkumiyetle olamaz. Belki yüz bir sene ve idam gibi bir ceza bana ve en ağır cezaları da, benim ile ciddi hizmetime irtibat edenlere vermek lazım gelir.

Eğer hizmetimiz, hükümetin aleyhinde olmazsa, o vakit değil ceza, hapis, ittiham, belki takdir ve mükafatla karşılanmak lazım gelir. Çünkü bir hizmet ki, yüz yirmi risale o hizmetin tercümanları olmuş ve o hizmetle koca Avrupa feylesoflarına meydan okuyup esasları zir u zeber edilmiş. Elbette o tesirli hizmet, ya dahilde gayet müthiş bir netice verir veyahut gayet nafi ve yüksek ve ilmi bir semere verecek. Onun için göz boyamak nevinde ve efkar-ı ammeyi aldatmak tarzında ve hakkımızda zalimlerin entrikalarını, yalanlarını setretmek suretinde çocuk oyuncağı gibi, bana bir sene ceza verilmez. Benim emsalim; ya idam olur, darağacına müftehirane çıkarlar, veyahut layık olduğu makamda serbest kalırlar. Evet binler lira kıymetinde elmasları çalabilen mahir bir hırsız, on kuruşluk bir cam parçasını hırsızlık etmekle, elmas çalmış gibi aynı cezaya kendini mahkum etmek; dünyada hiç bir hırsızın belki hiçbir zişuurun kârı değildir. Hırsız kurnaz olur, böyle nihayet derecede eblehane hareket etmez.

Ey efendiler! Haydi vehminiz gibi ben o hırsız gibi hain olsam, ben Isparta nahiyelerinden perişan bir köyde dokuz sene inzivada bulunan ve şimdi benim ile beraber gayet hafif bir cezaya mahkum olan safdil beş-on biçarelerin fikirlerini hükümet aleyhine çevirmekle kendimi ve gaye-i hayatım olan Risalelerimi tehlikeye atmaktan ise, eski zamanda olduğu gibi Ankara’da veya İstanbul’da büyük bir memuriyette oturup binler adamı takip ettiğim maksada çevirebilirdim. O vakit böyle zelilane mahkumiyet değil, belki mesleğime ve hizmetime münasip bir izzet ile dünyaya karışabilirdim. Evet fahr ve temeddüh niyetiyle değil, belki mecburiyet ve mahcubiyetle hodfuruşane eski bir kısım riyakarlığımı hatırlatmakla, benim vücudumdan istifade edilmez, adi mertebeye sukût ettirmek isteyenlerin yanlışlarını göstermek için derim:

İki Mekteb-i Musibet Şehadetnamesi namındaki matbu, eski müdafaatımı görenlerin tasdikiyle; bir nutuk ile, isyan etmiş sekiz taburu itaate getiren ve bir zaman gazetelerin yazdıkları gibi, İstiklal Harbi’nde Hutuvat-ı Sitte namında bir makale ile İstanbul’daki efkar-ı ulemayı İngiliz ve Yunan aleyhine çevirip Harekat-ı Milliye lehinde ehemmiyetli hizmet eden ve Ayasofya’da binler adama nutkunu dinlettiren ve Ankara’daki meclis-i mebusanın şiddetli alkışlamasıyla karşılanan ve yüz elli bin banknot -yüz altmış üç mebusun imzasıyla medrese ve daru’l-fünununa- tahsisatı kabul ettiren ve Reis-i Cumhurun hiddetine karşı divan-ı riyasette kemal-i metanetle fütur getirmeyerek mukabele edip, hiddet yerine taltif gören ve Darü’l-Hikmeti’l-İslamiye’de hükümet-i ittihadiyenin ittifakıyla, hikmet-i İslamiye’yi Avrupa hükemasına tesirli bir surette kabul ettirmek vazifesine layık görülen ve cephe-i harpte yazdığı ve şimdi müsadere edilen İşaratü’l-İcaz, o zamanın baş kumandanı olan Enver Paşa’ya o derece kıymettar görünmüş ki, kimseye yapmadığı bir hürmetle istikbaline koştuğu o yadigar-ı harbin hayrına, şerefine hissedar olmak fikriyle İşaratü’l-İcaz’ın tabı için kağıdını vererek, müellifinin harpteki mücahedatı takdirkarane yad edilen bir adam; böyle adi bir beygir hırsızı veyahut kız kaçırıcı ve bir yankesici gibi en aşağı bir cinayetle kendini bulaştırıp izzet-i ilmiyesini ve kudsiyet-i hizmetini ve kıymettar binler dostlarını rezil edip sukût edemez ki, siz onu bir senelik ceza ile mahkum edip adi bir keçi, koyun hırsızı gibi muamele edesiniz. Ve sebepsiz on sene sıkıntılı bir tarassud ile tazib ettikten sonra şimdi de bir sene hapis ile beraber bir sene de nezaret altında tutmak suretiyle, -Padişahın tahakkümünü kaldıramadığı halde- garazkar bir hafiyenin veya adi bir polisin tahakkümü altında azap vermekten ise, idam edilmesini daha evla görür.

Eğer böyle bir adam dünyaya karışsa idi ve karışmağa arzusu olsa idi ve hizmet-i kudsiyesi müsaade etse idi, Menemen Hadisesi’nin ve Şeyh Said Vakıası’nın onar misli olacak bir tarzda karışırdı. Dünyaya işittirecek bir top sadası, bir sinek sadasına inmeyecekti.

Evet hükümet-i cumhuriyenin nazar-ı dikkatine arz ediyorum ki; beni bu belaya sevkeden gizli komitenin yaptığı tedâbir ve ettiği propaganda ve entrikalar bu hali gösteriyor. Çünkü hiç bir hadisede görülmemiş bir tarzda umumi bir propaganda, bir entrika ve bir dehşet aleyhimize döndüğüne delil şudur ki: Altı aydır yüz bin dostum varken hiçbiri bana bir mektup yazamadı, bir selam gönderemedi. Hükümeti iğfale çalışan entrikacıların ihbaratıyla, vilayât-ı şarkiyeden ta vilayât-ı garbiyeye kadar her yerde istintaklar, taharriyatlar devam ettiğidir. İşte bu entrikacıların çevirdikleri plan, benim gibi binler adamı en ağır cezaya çarpacak bir hadiseye göre tertip edilmiş. Halbuki en adi bir adamın en adi bir hırsızlığı gibi bir hadiseyi andıracak bir ceza vaziyetini netice verdi. Yüz on beş adamdan on beş masumlara beş-altı ay ceza verildi. Acaba dünyada hiç bir zîakıl, elinde gayet keskin elmas bir kılınç bulunsa, müthiş bir arslanın veya bir ejderhanın kuyruğuna hafifçe iliştirip kendine musallat eder mi? Eğer maksadı tahaffuz veyahut döğüşmek ise kılıncı başka yere havale eder.

İşte sizin nazarınızda ve vehminizde beni o adam gibi telakki etmişsiniz ki, beni bu tarzda cezaya ve mahkumiyete çarptınız. Eğer bu derece hilaf-ı şuur ve muhalif-i akıl hareket ediyorsam, koca memlekete dehşet verip propaganda ile efkar-ı ammeyi aleyhime çevirmek değil, belki adi bir divane gibi tımarhaneye gönderilmem lazım gelir.

Eğer verdiğiniz ehemmiyete mukabil bir adam isem, elbette arslanı kendine saldırtmak ve ejderhayı kendine hücum ettirmek için o keskin kılıncı onların kuyruklarına uzatmaz, belki mümkün olduğu kadar kendini muhafaza edecek. Nasıl ki on sene ihtiyarî bir inzivayı ihtiyar edip, takat-ı beşerin fevkinde sıkıntılara tahammül ederek hükümetin işine hiçbir cihetle karışmadım ve karışmak arzu etmedim. Çünkü hizmet-i kudsiyem beni menediyor.

Ey ehl-i hall ve akd! Acaba hiç mümkün müdür ki: Yirmi beş sene evvel gazetelerin yazdığı gibi, bir makale ile otuz bin adamı kendi fikrine çeviren ve koca Hareket Ordusu’nun nazar-ı dikkatini kendine döndüren ve İngiliz Başpapazının altı yüz kelime ile istediği suallerine altı kelime ile cevap veren ve bidayet-i hürriyette en meşhur bir diplomat gibi nutuk söyleyen bir adamın yüz yirmi risalesinde dünyaya, siyasete bakacak yalnız on beş kelime mi bulunur? Hiç bir akıl kabul eder mi ki; bu adam siyaseti takip ediyor ve maksadı dünyadır ve hükümete ilişmektir.

Eğer fikri, siyaset ve hükümete ilişmek olsa idi, böyle bir adam bir tek risalesinde sarihan, işareten, yüz yerde maksadını ihsas edecekti. Acaba o adamın maksadı siyasetçe tenkid olsa idi, yalnız tesettür ve irsiyete dair eski zamandan beri câri bir-iki düsturdan başka medar-ı tenkid bulamaz mı idi?

Evet koca bir inkılabı yapan bir hükümetin rejimine muhalif bir fikr-i siyaseti takip eden bir adam, bir-iki malum maddeler değil, yüz binler madde-i tenkid bulabilirdi. Güya hükümet-i cumhuriyenin yalnız inkılabı bir-iki küçük meseledir. Ben de onu hiçbir tenkid maksadım olmadığı halde, eskiden yazdığım bir-iki kitabımda zikrettiğim bir-iki kelime varmış diye “Hükümetin rejimine ve inkılabına hücum ediyor” denilmiş. İşte ben de soruyorum: Böyle en ednâ bir cezaya medar olamayan ilmî bir maddeye koca bir memleketi meşgul edip endişe verecek bir şekil verilir mi?

İşte beni ve beş-on dostlarımı bu adi ve ehemmiyetsiz cezaya çarpmak, umum memlekette aleyhimize bir şiddetli propaganda ve milleti korkutmak, bizden nefret ettirmek ve Dahiliye Nazırı Şükrü Kaya’nın mühim bir kuvvetle Isparta’da bir tek neferin göreceği işi görmek için -yani beni tevkif etmek için- Isparta’ya celbedilmesi ve Heyet-i Vekile Reisi İsmet’in vilayât-ı şarkiyeye o münasebetle gitmesi ve iki ay benim hapiste bütün bütün konuşmaktan menedilmekliğim ve bu gurbette ve kimsesizlikte hiç bir kimsenin halimi sormak ve selam göndermesine meydan verilmemesi gösteriyor ki, dağ gibi bir ağaçta nohut gibi bir tek meyve bulundurup manasız, hikmetsiz, kanunsuz bir vaziyettir ki, değil hükümet-i cumhuriye gibi en ziyade kanunperest ve kanunî bir hükümet, belki hikmetle iş görmek manasıyla hükümet namı verilen dünyada hiç bir hükümetin işi olamaz.

Ben hükümet-i cumhuriyenin kanunlarına istinaden hukukumu kanun dairesinde istiyorum. Kanun namına kanunsuzluk edenleri cinayetle ittiham ediyorum. Böyle canilerin keyiflerini elbette hükümet-i cumhuriyenin kanunları reddeder ve hukukumu iade eder ümidindeyim.

*Said Nursî*

***
[^1]: Madem on beş sene evvel aynı mesele için bu istida Heyet-i Vekile’ye yazılmış. Şimdi tekrar aynını tekraren alâkadar makamâta vermeye mecbur oldum.
