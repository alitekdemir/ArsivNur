---
title: "Afyon 242 : Mahrem Bir Musalahaname"
no: 242
id: "A-242"
konu: "Mahrem Bir Musalahaname"
bolge: "Afyon"
donem: "Afyon Hapis Dönemi"
date: 
yazar: "Said Nursî"
---

# Afyon 242 : Mahrem Bir Musalahaname

### Mahrem Bir Musalahanamedir

<p class="arabic" dir="rtl" title="Meal: “Her türlü noksan sıfatlardan yüce olan Allah’ın adıyla.”">بِاسْمِهِ سُبْحَانَهُ</p>

Afyon Müdde-i Umumisi Abdullah Bey!

Manevi ve şiddetli bir hatıra-i kalbiye, beni sizin ile mahremane bu gelen hasbihali beyan etmeye mecbur etti. Sen bayramın ikinci günü bana dedin: “Bundan sonra Van’dan gelen müddei umumi ile konuşacaksın. Ben ise müdafaatının intişarına karşı bir eser yazıyorum. Hata-Savab Cetvelinde bana isnad edilen hataların tashihine çalışıyorum. Bu eserimi neşredeceğim.” daha durmadınız, gittiniz!..

Müddei Umumi Bey! Sakın, sakın, sakın! Eski tarzda hem sana kaç cihetle hem millete hem vatana hem asayişe pek çok zararı olacağını beni aldatmayan bir hatıra ile haber vermeye beni sevkeden üç-dört madde var:

**Birincisi:** Benim çok kusurlu ve kabir kapısındaki şahsımı çürütmek ve mahkum etmeye çalışmak ve hükümeti aleyhime çevirmek bu sırada acı bir zulümdür. Ben itiraf ediyorum ki; Şahsım çürüktür, kusurludur ve Cenab-ı Hakk beni kendime beğendirmediğine çok şükür ederim. Fakat Kuran’ın imanî hakikatlarine Risale-i Nur’un hizmeti çürütülmez. Âlem-i İslam onu takdir ve tahsin etmiştir. O hizmette benim hissem ihtiyaç ve iltica ile, manevi sualler ve dertlerimizi hissetmekle Kuran hazinelerindeki ilaçları elde etmek için yalvarmalardır. İşte bu sebebe binaen, o eserinle garazkarane neşriyat, kusurlu şahsıma değil, belki nurlarla hizmet-i imaniyeye bir hücum telakki edilecek.

İşte bütün muhtaç ehl-i iman nefretle, beddualarla teessüf edip, o neşriyat aleyhinde pek çok ehl-i hakikat ve dindar vatanperverler ve milliyetperver hamiyetçiler itiraz ederek, pek lüzumsuz ve zararlı ve hariçten gelen ve ihtilaftan istifade eden dehşetli tehlikeye yardım eden bir ihtilaf-ı efkar meydana çıkacak, herkes acıyacak... Yalnız yüzde bir iki dinsiz anarşistler memnun olacaklar. Bu suretle sen o eserle insafsız ve kıskanç bazı ehl-i vukufun yanlış mana vermelerine ittibaen, şiddetli iddianamende yazdığın hataları tashih ve ispat edemezsen, belki daha büyük bir hataya vesile telakki edilir. Çünkü adliye ve makam-ı iddia mahiyeti, hiç bir tarafgirlik ve şahsi hissiyatı göstermek ve kendi nefsini beğendirmek kaldırmaz.. Ve müddei umumi ise, bir avukat gibi cezaya maruz masumlar tarafından gelen tekzibler, şiddetli itirazlardan enaniyeti cihetinde müteessir olsa, hükümleri kanunî ve adalet olmaz. Nefsanî ve zalimane olduğuna; Meşhur bir hakim, bir adliye memuru, müstahak bir caniye cezayı tatbik ederken hiddetle yapmış. O hakim onu azletmiş, “zulmettin” demesi, kuvvetli bir hüccettir.

Madem hakikat budur, sen başkalara tabi olup, aleyhimizdeki hatalarını tashih ve eserini neşretmek istersen: En selametli yol aynen Nur Talebeleri nasıl ki aleyhimizdeki mahkeme kararını muhterem bir eser gibi teksir edip, karar veren heyete, -Sen de içinde- çok hayırlı dua ve takdirleri celbe vesile oldu. Senin aleyhimizdeki yazılarının şahsıma ait kısmı istediğin gibi şiddetli olsun.. Fakat mal-ı umumi ve hazine-i Kuran’ın yadigarları ve ne kadar tenkid nazarıyla bakmışsan, herhalde senin ruhunda hiç çaresi bulunmayan; kabrin haps-i münferidine ve ölümün idam-ı ebedisine karşı kurtarıcı kati hüccetleri bırakan, Nurların mahrem parçalarına ait ve cezayı muzaaf bir surette bize çektiren kısmına karşı müsalahakarane ve ıslah tarzında ve sair Risalelerin haseneleri o mahremlerin seyyielerini affettirir diye insafkarane müsamaha suretinde tevil ediniz. Ta bütün Nur Talebelerinin hayırlı dualarını ve Nurdaki imanî meselelerine ilanatla nazar-ı dikkati celbe vesile olan bu Afyon imtihanımıza terettüp eden çok ehemmiyetli sevabından hisseni alıp, senin eserin dahi kararname gibi Nur Talebeleri teksir ve neşretsinler. Hem sana hem vatana tam faide olsun.

**Bu mahrem hasbihalin sebeblerinden ikinci madde:** Ben fıtraten iki şeyden çok inciniyorum. Biri firaktan, biri adavetten ruhum çok müteellim oluyor. Mümkün olduğu kadar kaçıyorum. Onun için fani dünyanın firaklı işlerini, sevimli muvakkat dostlarını bırakıp; firaksız, baki şeyleri bulmak niyetiyle inzivaya girip hayat-ı ictimaiyeyi ve siyaseti bıraktım... Ve dahilde adavet ve münakaşalara bir vesile olan füruatı değil, belki bütün nev-i beşerin en ehemmiyetli meselesi olan erkan-ı imaniyeyi ve beşerin medar-ı saadeti ve umum İslam’ın esas ve rabıta-i uhuvveti bulunan Kuran’ın hakaik-i imaniyesini bulmak ve muhtaçlara buldurmaya hayatımı vakfettim. Hatta değil yalnız Müslümanlarla, belki dindar Hristiyanlarla dahi dost olup, adaveti bırakmaya çalışıyorum. Harb-i Umumi ve komünizmin altındaki anarşistlik tehlike ve tahriplerinin lisan-ı hal ile: “Dünya fanidir, firaklarla doludur!.. Ey insanlar adaveti bırakınız! Geliniz, Kuran dersini dinleyip, birleşiniz!.. Yoksa sizi mahvedeceğiz!” diye benim mezkur iki vaziyetimin haklı olduğunu gösteriyor.

Bu sırlı halimi hükümet bilmediğinden beni çok sıktı. Ben sabrettim. Afyon müddeisi dahi bazı kıskanç adamlara aldandı. Beni ziyade incitti. Bu hapsimde bazen bir gün, bir ay Denizli hapsindeki sıkıntıdan ziyade sıkıntı çektiğim bir zamanda, mazlumların silahı olan beddua etmek hatırıma geldi. Birden dört beş yaşında bir kız çocuğu pencerelerime alâkadarane bakıyor gördüm. Sordum, dediler: Abdullah Bey’in kızıdır. Ben de o masumun hatırı için bedduayı bıraktım.

Sonra ihtiyarlıktan gelen bir titizlikle tahammül fevkindeki sıkıntılarımın müsebbiblerine dua ile manevi intikam almak hatırasına karşı kalbime geldi ki: O zat herhalde ne kadar inatçı da olsa tenkid nazarıyla baktığı Nur risalelerinden manevi istifade etmiş. Bu istifadesi ve bir-iki sebeb-i aher için “bedduadan vazgeç!” ihtar edildi. Gerçi benim gibi çok kusurlu adamın duası nadiren tesir eder. Fakat ***“Mazlumun ahı arşa kadar gider”*** sırrıyla ve meselemiz bir olan bütün mübarek, masum ve müttaki Nur Talebeleri dualarıma manen “âmin, âmin, âmin” demeleri inşallah makbul dua hükmüne geçer. Ben de bu manevi silahımı mecburiyet-i katiyye olmadan, masum çocuklara zarar gelmemek için bana zulmedenlere karşı istimal etmiyorum. Rica ederim, gücenme bu gelen faraziyemden!..

Eğer faraza resmi bir makamdan teşvik veya hodfüruşluk damarından bir tahrik veya hukukumu müdafaa için mülayimane itiraznamemdeki garazsız sana tenkidlerimden bir intikam almak için bu lüzumsuz ve zararlı eseri yazıyorsan, katiyyen bil ki; Sana yüzde bir fayda olsa, doksan dokuz zarar olur. Aynen meşhur doktor Abdullah Cevdet’in, Kuran’ın bazı hakikatleri aleyhine yazılan Doktor Duzi’nin eserini neşretmesiyle, rahmetler yerinde onun ruhuna nesl-i âtiden lanetler ve nefretler gelmesi gibi; pek çok ehl-i iman tarafından tenkidler, itirazlar gelmek ihtimali var.

Şöhretperestlik emeli ise, bütün bütün aksine dönecek ve intikam hissi daha ziyade kabaracak. Nur Talebeleri kanun dairesinde hücum edecekler. Senin adavetkarane bir eserin çıksa, Nur Talebeleri ile beraber bütün muhalifler ve nurlara muhtaç binler muarızlar çıkacaklar, eserler yazacaklar. Hem sen iki şiddetli iddianamende muzaaf bir surette bizden, hususan benden Hata-Savab Cetveli’nin intikamını almışsın. Daha ileri gitmek, gazab-ı İlahî’ye bir vesile olmak ihtimali var.

**Hasb-ı halin sebebinin üçüncü maddesi:** Bizim ve Nurların esas mesleği ve temel taşı ihlas olmasından, dünya cereyanlarına ve siyasi işlere bakmamak, meşgul olmamak bize lazımdır. Tâ ihlasa dokunmasın. Sen tekrar bizi dünya ile meşgul etme, çok rica ederiz.

*Said Nursî*
