---
title: "Afyon 80 : Sizden, haklı veya haksız olsanız dahi benlik yapmamanızı istiyorum"
no: 80
id: "A-80"
konu: "Sizden, haklı veya haksız olsanız dahi benlik yapmamanızı istiyorum"
bolge: "Afyon"
donem: "Afyon Hapis Dönemi"
date: 
yazar: "Said Nursî"
---

# Afyon 80 : Sizden, haklı veya haksız olsanız dahi benlik yapmamanızı istiyorum

<p class="arabic" dir="rtl" title="Meal: “Her türlü noksan sıfatlardan yüce olan Allah’ın adıyla.”">بِاسْمِهِ سُبْحَانَهُ</p>

Aziz, Sıddık Kardeşlerim; Hüsrev, Mehmed Feyzi, Sabri!

Ben sizlere bütün kanaatimle itimad edip istirahat-ı kalble kabre girmek ve Nurların selametini size bırakmak bekliyordum ve hiçbir şey sizi birbirinden ayırmayacak biliyordum. Şimdi dehşetli bir planla, Nur’un erkanlarını birbirinden soğutmak için resmen bir iş’ar var.

Madem sizler lüzum olsa birbirinize hayatınızı feda etmeye, kuvvet-i sadakatiniz ve Nurlara şiddetli alâkanızın muktezası iken feda edersiniz. Elbette gayet cüzi ve geçici ve ehemmiyetsiz hissiyatınızı feda etmeye mükellefsiniz. Yoksa katiyen bizlere bu sırada pek büyük zararlar olacağı gibi Hafız Tevfik ve Şefik gibi Nur dairesinden ayrılmak ihtimali var diye titriyorum.

Üç günden beri hiç görmediğim bir sıkıntı beni tekrar sarsıyordu. Şimdi katiyen bildim ki göze bir saç kadar düşmek gibi az bir nazlanmak, sizin gibilerin mabeyninde hayat-ı Nuriyemize bir bomba olur. Hatta size bunu da haber vereyim; geçen fırtına ile bizi alâkadar göstermek için çok çalışılmış. Şimdi, mabeyninizde az bir yabanilik atmaya çabalıyorlar.

Ben sizin hatırınız için her birinizden on derece ziyade zahmet çektiğim halde, sizden hiçbirinizin kusuruna bakmamaya karar verdim. Sizden dahi haklı ve haksız olsa benlik yapmamak, üstadımız olan şakirdlerin şahs-ı manevisi namına istiyorum. Eğer o acib yerde beraber bulunmaktan gizli parmaklar karışıyorlarsa; biriniz Tahiri'nin koğuşuna gidiniz.

*Said Nursî*
