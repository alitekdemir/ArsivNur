---
title: "Afyon 69 : Bir meşgale-i Kuraniye ve Nuriye ile sıkıntılı vaktiniz sarfedilse çok faydaları var"
no: 69
id: "A-69"
konu: "Bir meşgale-i Kuraniye ve Nuriye ile sıkıntılı vaktiniz sarfedilse çok faydaları var"
bolge: "Afyon"
donem: "Afyon Hapis Dönemi"
date: 
yazar: "Said Nursî"
---

# Afyon 69 : Bir meşgale-i Kuraniye ve Nuriye ile sıkıntılı vaktiniz sarfedilse çok faydaları var

<p class="arabic" dir="rtl" title="Meal: “Her türlü noksan sıfatlardan yüce olan Allah’ın adıyla.”">بِاسْمِهِ سُبْحَانَهُ</p>

Aziz, Sıddık Kardeşlerim! Ve bu dünyada medar-ı tesellilerim ve hakikatin hizmetinde yorulmaz arkadaşlarım!

Bu mübarek aylarda ve sevabı ziyade bu çilehanede mümkün olduğu kadar bir meşgale-i Kuraniye ve Nuriye ile sıkıntılı vaktiniz sarfedilse çok faydaları var. Sıkıntı hafifleştiği gibi kıymettar ve kalp ve ruhun ferahlarına medar, sevabı yüksek bir ibadet ve Nurlarla iman cihetinde iştigal hem tefekkürî bir ibadet hem İhlas Risalesi’nin ahirinde yazıldığı gibi, beş vecihle bir nevi ibadet sayılabilir.

Ben bu günlerde kısmen müdafaatla zihnen meşguliyetimden teessüf ederken kalbe geldi ki, o iştigal dahi ilmidir. Hakaik-i imaniyenin neşrine ve serbestiyetine bir hizmettir. Ve bu cihette bir nevi ibadettir. Ben de sıkıldıkça yüz defa temaşa ettiğim Nur meselelerini yine zevkle tekrar mütalaaya başlıyorum. Hatta müdafaatları dahi Nur’un ilmî risaleleri gibi görüyorum.

Eskide bir kardeşimiz bana demişti. “Ben otuz defa Onuncu Söz'ü okuduğum halde tekrar okumak isterim.” Sonra ben de o kadeşimiz gibi tashihat münasebetiyle bazen bir risaleyi yüz defa mütefekkirane ve zevkle okuduğum halde yine tekrar ile okumasına iştiyak ve ihtiyaç hissediyorum. Ve bundan biliyorum ki, Kuran’ın mümtaz bir hassası olan usandırmamak, Kuran hakikatlerinin bir ma’kesi, bir aynası, bir hakikatli tefsiri olan Nur risalelerine de inikas etmiş bulunuyor.

*Said Nursî*
