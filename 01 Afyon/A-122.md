---
title: "Afyon 122 : Eski Said’in talebelerinin fedailik derecesine varan alâkaları "
no: 122
id: "A-122"
konu: "Eski Said’in talebelerinin fedailik derecesine varan alâkaları"
bolge: "Afyon"
donem: "Afyon Hapis Dönemi"
date: 
yazar: "Said Nursî"
---

# Afyon 122 : Eski Said’in talebelerinin fedailik derecesine varan alâkaları

<p class="takdim">[Hem bu, hem dünkü pusula bir parça mahremdir. Yanlış mana verilmemek için herkese okunmasın.]</p>

<p class="arabic" dir="rtl" title="Meal: “Her türlü noksan sıfatlardan yüce olan Allah’ın adıyla.”">بِاسْمِهِ سُبْحَانَهُ</p>

Aziz, Sıddık Kardeşlerim! Dünkü sual-cevaba benzer, kırk sene evvel olmuş bir sual-cevabı size hikaye edeceğim.

O eski zamanda, Eski Said’in (r.a.) talebeleri Üstadlarıyla şiddet-i alâkaları fedailik derecesine geldiğinden; Van, Bitlis tarafında Ermeni komitesi, Taşnak fedaileri çok faaliyette bulunmasıyla Eski Said onlara karşı duruyordu, bir derece susturuyordu. Kendi talebelerine mavzer tüfekleri bulup medresesi bir vakit asker kışlası gibi silahlar kitaplarla beraber bulunduğu vakit, bir askerî ferîki geldi, gördü dedi: “Bu medrese değil, kışladır.” Bitlis Hadisesi münasebetiyle evhama düştü, emretti: “Onun silahlarını alınız.” Bizden ellerine geçen on beş mavzerimizi aldılar. Bir-iki ay sonra harb-i umumi patladı. Ben tüfeklerimi geri aldım. Her ne ise...

Bu haller münasebetiyle benden sordular ki: “Dehşetli fedaileri bulunan Ermeni komitesi sizden korkuyorlar ki; siz Van’da Erek Dağı’na çıktığınız zaman, fedailer sizden çekinip dağılıyorlar, başka yere gidiyorlar. Acaba sizde ne kuvvet var ki öyle oluyor.”

Ben de cevaben diyordum: “Madem fani dünya hayatı, küçücük ve menfî milliyetin muvakkat menfaati ve selameti için bu harika fedakarlığı yapan Ermeni fedaileri karşımızda görünüyorlar. Elbette hayat-ı bâkiyeye ve pek büyük İslam milliyet-i kudsiyesinin müsbet menfaatlerine çalışan ve “Ecel birdir” itikad eden talebeler, o fedailerden geri kalmazlar. [^1] Lüzum olsa o kati ecelini ve zahiri birkaç sene mevhum ömrünü, milyonlar sene bir ömre ve milyarlar dindaşların selametine ve menfaatine tereddütsüz, müftehirane feda ederler.”

*Said Nursî*

***
[^1]: Kardeşlerim namına acizane diyorum ki: Lüzum olursa, İnşallah ileri geçeceğiz. Bizler dinde olduğu gibi kahramanlıkta da ecdadımızın vârisleri olduğumuzu göstereceğiz. (Bir Nur Şakirdi)
