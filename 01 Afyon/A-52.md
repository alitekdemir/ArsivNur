---
title: "Afyon 52 : İki gün zarfında iki küçük patlak hadisesinin oluşması hakkında"
no: 52
id: "A-52"
konu: "İki gün zarfında iki küçük patlak hadisesinin oluşması hakkında"
bolge: "Afyon"
donem: "Afyon Hapis Dönemi"
date: 
yazar: "Said Nursî"
---

# Afyon 52 : İki gün zarfında iki küçük patlak hadisesinin oluşması hakkında

<p class="arabic" dir="rtl" title="Meal: “Her türlü noksan sıfatlardan yüce olan Allah’ın adıyla.”">بِاسْمِهِ سُبْحَانَهُ</p>

Aziz, Sıddık Kardeşlerim!

Bu iki gün zarfında iki küçük patlak, zahiri hiçbir sebep yokken acib, manidar bir tarzda olması tesadüfe benzemiyor. Bir işaret olmak ihtimali var.

**Birincisi**: Koğuşumda muhkem demirden olan soba birden kuvvetli tabanca gibi ses verip aşağısındaki kalın ve metin demiriyle bomba gibi patladı, iki parça oldu, Terzi Hamdi’yi korkuttu, bizi hayret içinde bıraktı. Halbuki çok defa kışta taşkömürü ile kızışıp kırmızılaştığı halde tahammül ediyordu.

**İkincisi**: İkinci gün Feyzilerin koğuşunda hiçbir sebep yokken birden su destisi üstünde duran bardak acib surette parça parça oldu.

Hatıra geliyor ki; inşaallah bize zarar dokunmadan aleyhimizdeki dehşetli bombaları, Ankara’nın altı makamâtına gönderilen müdafaat nüshaları patlattırdılar. Bize zarar vermeden, aleyhimize ateşlenen ve kızışan hiddet sobası iki parça oldu. Hem ihtimal var ki; mübarek soba -benim tek ve menfaatli arkadaşım ve teessüratımı ve tazarruatımı dinleyen- bana haber veriyor ki: “Bu zindanlı hapishaneden gideceksin, bana ihtiyaç kalmadı veya yaz geldi vazifem bitti.”

*Said Nursî*
