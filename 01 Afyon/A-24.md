---
title: "Afyon 24 : Hapis musibetine düşenlere ve onlara yardım edenlere kuvvetli bir teselli"
no: 24
id: "A-24"
konu: "Hapis musibetine düşenlere ve onlara yardım edenlere kuvvetli bir teselli"
bolge: "Afyon"
donem: "Afyon Hapis Dönemi"
date: 
yazar: "Said Nursî"
---

# Afyon 24 : Hapis musibetine düşenlere ve onlara yardım edenlere kuvvetli bir teselli

<p class="arabic" dir="rtl" title="Meal: “Her türlü noksan sıfatlardan yüce olan Allah’ın adıyla.”">بِاسْمِهِ سُبْحَانَهُ</p>

<p class="arabic" dir="rtl" title="Meal: “Allah’ın selâmı, rahmeti ve bereketleri, üzerinize olsun.”">اَلسَّلاَمُ عَلَيْكُمْ وَرَحْمَةُ اللّٰهِ وَبَرَكَاتُهُ</p>

Aziz, Sıddık Kardeşlerim! Hapis musibetine düşenlere ve onlara merhametkarane, sadakatle, hariçten gelen erzaklarına nezaret ve yardım edenlere kuvvetli bir teselliyi üç noktada beyan edeceğim:

**Birinci Nokta**: Hapiste geçen ömür günleri, her bir gün on gün kadar bir ibadet kazandırabilir ve fâni saatleri, meyveleri cihetiyle manen bâki saatlere çevirebilir ve beş-on sene ceza, milyonlar sene haps-i ebedîden kurtulmaya vesile olabilir. İşte ehl-i iman için bu pek büyük ve çok kıymettar kazancın şartı; farz namazını kılmak ve hapse sebebiyet veren günahlardan tevbe etmek ve sabır içinde şükretmektir. Zaten hapis çok günahlara manidir, günahları işlemeye meydan vermiyor.

**İkinci Nokta**: Zeval-i lezzet elem olduğu gibi, zeval-i elem dahi lezzettir. Evet herkes geçmiş, safalı günlerini düşünse, teessüf ve tahassür elem-i manevîsini hissedip “Eyvah!” der ve geçmiş musibetli ve elemli günlerini tahattur etse, zevalinden bir manevi lezzet hisseder ki, “Elhamdülillah şükür, o bela sevabını bıraktı gitti” der, ferahla teneffüs eder. Demek ki bir saat muvakkat elem, zevaliyle ruhta bir manevi lezzet bırakır ve lezzetli saat, bilakis elem bırakır.

Madem hakikat budur ve madem geçmiş musibet saatleri elemleriyle beraber madum ve yok olmuş ve gelecek bela günleri şimdi madumdur ve yoktur ve yoktan elem yok ve madumdan elem gelmez. Mesela birkaç gün evvel aç ve susuz olmasından, bir-iki gün sonra da aç ve susuz olmak ihtimalinden, bugün onlar niyetiyle mütemadiyen ekmek yese ve su içse ne derece divaneliktir. Aynen öyle de; geçmiş ve gelecek elemli saatleri -ki hiç olmuşlar ve madum ve yok olmuşlar- şimdi onları düşünüp sabırsızlık göstermek ve kusurlu nefsini bırakıp Allah’tan şekva etmek gibi “oof! of!” demek, divaneliktir. Eğer sağa sola, yani geçmiş ve geleceğe karşı sabır kuvvetini dağıtmazsa ve hazır saate ve güne karşı tutsa, tam kafi gelir, sıkıntı ondan bire iner.

Hatta şekva olmasın, ben bu Üçüncü Medrese-i Yusufiye’de birkaç gün zarfında hiç ömrümde görmediğim maddi ve manevi sıkıntılı, hastalıklı musibetimde hususen Nur’un hizmetinden mahrumiyetimden gelen meyusiyet ve kalbî ve ruhî sıkıntılar beni ezdiği sırada, inayet-i İlahiye bu mezkur hakikati gösterdi. Ben de sıkıntılı hastalığımdan ve hapsimden razı oldum. Çünkü, benim gibi kabir kapısında bir biçareye gafletle geçebilir bir saati, on saat ibadet saatleri yapmak büyük bir kârdır diye şükreyledim.

**Üçüncü Nokta**: Mahpuslara şefkatkarane hizmetiyle yardım etmek ve muhtaç oldukları rızıklarını ellerine vermek ve manevi yaralarına tesellilerle merhem sürmek, az bir amel ile büyük bir kazanç var. Ve dışarıdan gelen yemeklerini onlara vermek, aynı yemek kadar o gardiyan ve gardiyanlar ile beraber dahilde ve hariçte biçare mahpuslara çalışanlara bir sadaka hükmünde defter-i hasenatlarına yazılır. Hususan musibetzede, ihtiyar veya hasta veya fakir veya garip olsa, o sadaka-i maneviyenin sevabı çok ziyadeleşir.

İşte bu kıymetli kazancın şartı, farz namazını kılmaktır. Tâ ki o hizmeti Lillah için olsun. Hem bir şartı da, sadakat ve şefkat ve sevinçle ve minnet etmemek tarzında yardımlarına koşmaktır.

*Said Nursî*
