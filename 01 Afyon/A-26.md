---
title: "Afyon 26 : Üstadın, kendisine yapılan aşılar hakkında bir maruzatı"
no: 26
id: "A-26"
konu: "Üstadın, kendisine yapılan aşılar hakkında bir maruzatı"
bolge: "Afyon"
donem: "Afyon Hapis Dönemi"
date: 
yazar: "Said Nursî"
---

# Afyon 26 : Üstadın, kendisine yapılan aşılar hakkında bir maruzatı

<p class="arabic" dir="rtl" title="Meal: “Her türlü noksan sıfatlardan yüce olan Allah’ın adıyla.”">بِاسْمِهِ سُبْحَانَهُ</p>

<p class="takdim">Başta Müdür Olarak Hapsin Heyet-i İdaresine, Sureten Ehemmiyetsiz, Fakat Bence Çok Ehemmiyetli</p>

## Bir Maruzatım Var

Yirmi iki sene tecrid-i mutlak içinde geçen hayatım ve yetmiş beş yaşımda vücudumun aşılara tahammülü yoktur. Hatta çok zaman evvel beni aşıladılar. Yirmi sene onun eseri olarak cerahat yapıyordu. Müzmin bir zehir hükmüne geçti. Emirdağı’nda iki doktor ve arkadaşlarım bunu biliyorlar.

Hem dört sene evvel, Denizli’de beni de umum mahkumlar içinde aşıladılar. Hiçbirisine zarar olmadığı halde, beni yirmi gün hasta etti. Hıfz-ı İlahi ile, benim için tehlikeli olan hastahaneye gitmeye mecbur edilmedim. Katiyyen vücudum aşıya gelmez.

Hem mazeretim kuvvetlidir. Hem yetmiş beş yaşında gayet zaif olduğumdan ancak on yaşındaki bir çocuğa edilen aşıya tahammül edebilirim.

Hem madem daima tecrid-i mutlak içindeyim, benim başkalarla temasım yoktur. Hem bir ay evvel iki doktoru, Vali Emirdağı’na gönderdi, beni tam muayene ettiler, hiçbir sâri hastalık bulunmadı ve yalnız gayet zaafiyetten ve tecridden ve ihtiyarlıktan ve kulunç hastalığından başka bir şey bulamadılar. Elbette bu hal, beni kanunca aşılamaya mecbur etmez.

Hem büyük bir ricam var, beni hastahaneye sevketmeyiniz. Bütün hayatımda, hususan bu yirmi iki sene tecrid-i mutlak ömrümde tahammül edemediğim bir vaziyete, yani tanımadığım hastabakıcıların hükmü altına mecbur etmeyiniz. Gerçi bu sıralarda kabre girmeyi hoş görmeğe başlamıştım. Fakat insaniyetlerini gördüğüm bu hapis heyet-i idaresinin hatırları ve mahbusların tesellileri için şimdilik hapsi kabre tercih ettim.

*Kardeşiniz*
*Said Nursî*
