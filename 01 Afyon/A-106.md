---
title: "Afyon 106 : Hüsrev’in Üstada bir mektubu"
no: 106
id: "A-106"
konu: "Hüsrev’in Üstada bir mektubu"
bolge: "Afyon"
donem: "Afyon Hapis Dönemi"
date: 
yazar: "Said Nursî"
---

# Afyon 106 : Hüsrev’in Üstada bir mektubu

<p class="arabic" dir="rtl" title="Meal: “Her türlü noksan sıfatlardan yüce olan Allah’ın adıyla.”">بِاسْمِهِ سُبْحَانَهُ</p>

<p class="arabic" dir="rtl" title="Meal: “Hiçbir şey yoktur ki O'nu hamd ile tesbih etmesin” [İsrâ Sûresi, 17:44]">وَاِنْ مِنْ شَىْءٍ اِلاَّ يُسَبِّحُ بِحَمْدِهِ</p>

Çok sevgili, çok mübarek, çok aziz, çok kıymetli Üstadımız, Efendimiz Hazretleri!

Garazkar raporlarıyla hakkımızda Afyon adliyesini pek büyük bir dikkate sevkeden ve sekiz aydan beri şiddetli bir tazyik altında siz sevgili Üstadımızı yaşatan, biz talebelerinizle birlikte Afyon hapsinde temadi-i mevkufiyetimize sebep olan ve Nur’un kabil-i inkar olmayan mûciznüma hakikatlerini hasûdane nazarla mütalaa eden ehl-i vukuf ulemasına, siz sevgili Üstadımız hem Risale-i Nur yirmi beş seneden beri sükut etmiş iken, o ehl-i vukuf ulemasının ehl-i imanı, hususen hamele-i Kuran’ı müdafaa ve muhafaza etmek en büyük vazifeleri iken, Afyon adliyesini aleyhimize teşvik edip tahrik eden raporlarına karşı siz sevgili Üstadımızı esefle mukabeleye mecbur eden yazılarınız, şefkatinizin eseri olduğu şüphesizdir.

Yirmi beş seneden beri, zaman zaman gizli düşmanlarınıza karşı bir avuç talebenizle mücadeleye giren siz sevgili Üstadımızı ve Kuran’ın en büyük hakikatlerini muhtevi Risale-i Nur’u müdafaa etmek şöyle dursun, en tehlikeli vakitlerimizde cephe alan bu âlimlere karşı pek çok sualleri sormak hakkınız iken, pek cüz’i sualleriniz, o âlimleri ikazdan başka bir şey olmayacak. Böyle en nazik zamanlarda muavenetinize pek çok muhtaç olduğumuz menbalardan doğan ümitsizliklerimizi büyük bir şevke tebdil eden ve pek büyük bir ihsan-ı İlahî olan inayet-i hassa, bu Afyon hapsinde yine tekrar kendini gösterdi.

Sekiz aydan beri titremeyen zemin, siz sevgili Üstadımız Risale-i Nur’a hücum zamanlarında gizli düşmanların hücumu ile gelen zelzeleleri yazarken, bugün yine zemin hiddet edip iki defa şiddetli bir surette titremesiyle bizi de şahid gösterdi. Ve ümidlerimizi takviye ederek, imhanıza susayan insafsız düşmanlarınızın en dehşetli savletleri karşısında zahiri kimsesizliğinize şefkat edip, maddeten aczinize merhamet etmiş, imdadınıza yetişmiş, titreyen zemin ile davanızın doğruluğunu tasdik etmiş. İlahî ve melekutî bir kudretle mübarek kaleminizden çıkıp yükselen, “Zafer bizimdir” beşaretlerinizi ihtar ile, bizleri siz sevgili Üstadımıza, çok minnettar eylemiştir.

*el-Bâkî Hüve’l-Bâkî*
*Çok kusurlu talebeniz*
*Hüsrev*
