---
title: "Afyon 19 : Mahkeme-i Kübra’ya Şekva’nın mahrem 9. Maddesi"
no: 19
id: "A-19"
konu: "Mahkeme-i Kübra’ya Şekva’nın mahrem 9. Maddesi"
bolge: "Afyon"
donem: "Afyon Hapis Dönemi"
date: 
yazar: "Said Nursî"
---

# Afyon 19 : Mahkeme-i Kübra’ya Şekva’nın mahrem 9. Maddesi

<p class="arabic" dir="rtl" title="Meal: “Her türlü noksan sıfatlardan yüce olan Allah’ın adıyla.”">بِاسْمِهِ سُبْحَانَهُ</p>

## Mahremdir, En Has Nurculara Mahsustur

<p class="takdim">[Mahkeme-i Kübra’ya Şekva’nın Dokuzuncu Maddesinden bizi mahkum eden heyet Risale-i Nur’u okumalarının hatırları için Üstadımız mahrem tutup yazmamış. Fakat madem en muannid Avrupa feylesofu ve en enaniyetli mutaassıp Mısır ve Şam’ın uleması bir defa Zülfikar ve Asa-yı Musa’yı okumasıyla onlara taraftar olup tahsin ettikleri halde bu insafsız heyet, onları iki sene dikkatle okudukları halde gizlenmesine çalışmaları ve serbestiyet vermemelerine binaen “Onların hatırı daha tutulmaz” diye o mahrem ifade şöyle izhar edildi.]</p>

Said ve Nurcular aleyhindeki kararnamenin elli yedinci sayfasında bizi mahkum etmek için son fıkralarından;

**Birisi**: Bu fıkradır; “Said-i Nursî, devletin kanunlarını tatbik ile muarız ve muhalifleri adaletin pençesine teslim eden çok amir ve memurları ’yılan, zındık, gizli komünist, vatan düşmanı, mülhid ve münafık’ tabir etmesi onunla tam suçlu olur ki, mahkum ediyoruz.”

Bunların bu fıkrasına karşı hapse giren nurun bir kısım talebeleri böyle cevap veriyorlar: 1938 senesinde Dersim Faciası ki Doğu Mecmuası’nın on yedinci sayısında “Doğu Faciası” serlevhasıyla bu vakıanın tam tamına aynını yazdı ki: “Hiç dünyada emsali vuku bulmamış, öyle bir zındıklık ve münafıklık ve vatan ve millete hadsiz bir düşmanlık olduğunu kati ispat ediyor. Elbette öyle fevkalade cani canavar memurlara bin defa zındık, gizli komünist dense değil suç olmak, bilakis tasdik ile takdir ile mukabele lazım.” İşte, Said umuma değil, yalnız böylelere zındık, münafık demiş.

**İkincisi**: Yine kararnamenin aynı sayfasında Said-i Nursî’nin mahkumiyetinin bir sebebi olarak yazmışlar ki: “Bütün ömrünü Türk vatanının dahilî ve haricî türlü tecavüzlerden kurtulmasına hasr ve vakf eden Türkiye Cumhuriyeti’nin bânisi ve Türk istikbal ve istiklalinin sadık ve fedakar hadimi olan Atatürk’ü, ‘Süfyan ve İslam Deccalı, Tağut, dalalet zındıka komitesinin firavun-meşrep reisi, ehl-i dalaletin dehşetli şahsiyeti’ diye vasıflandırmak ve bu suretle her Türk’ün kalbinde kökleşen Atatürk’ün sevgisini gönlünden sarsarak ve ona alet olan has adamlarına ‘münafık, mülhid’ demesi büyük bir suçtur diye mahkum ediyoruz.”

Cevap: Yine Nur’un hapse girmiş bir kısım talebeleri diyorlar ki: Bu vatan ve milletin istikbalini ve istiklalini mahv eden onun icraatı olduğuna bir delil şudur: Bu vatandaki milletin bin seneden beri Hristiyan’ın dehşetli umum devletlerine karşı üç yüz elli milyon manevi ihtiyat kuvveti hükmünde olan âlem-i İslam, bütün ruh u canıyla bu vatandaki millete uhuvveti ve irtibatı ve düşmanın bu vatana hücumu vaktinde o muazzam manevi ordu ağlaması ve itiraz etmesi içindir ki; yetmiş, seksen, bir zaman yüz yirmi milyon Osmanlı Devleti, o dindar raiyyetiyle, dört yüz milyon Hristiyan devletlerine karşı istiklalini, istikbalini muhafaza ediyordu. İşte, o reis bu ihtiyat kuvveti bu vatan ve milletin aleyhine çevirmesi ve bir cihette istiklalini, istikbalini mahvettiği halde nasıl “İstiklal, istikbalini muhafaza ediyor ve kurtarmış” denilebiliyor.

Hem, Bağdat’tan ta Hind’e ve Mısır’dan, Cezayir’den ta Endülüs’e ve Yemen’den ta Habeşistan’a kadar adeta iki Avrupa kıtası kadar Osmanlı hakimiyeti ve Türk milletinin amiriyeti tahtında iken, kırk seneden beri o reis ve onun gibi dinsizliği dindarlara tercih edenler, yetmiş milyon Arab’ı elinden çıkardığı gibi en mukaddes şeylerini dahi rüşvet verdirmeye ve istibdad-ı mutlak ve rüşvet-i mutlaka ile ancak bir muvakkat idareye mecbur eden ve bu biçare masum ve mazlum ve dindar ve mücahid milletin hem istikbalini hem istiklalini dehşetli ve çok acınacak bir vaziyete sokan ve hakiki Türk hamiyetçiler ve vatanperverler ve dindar mütefekkirlerinin kalplerinde dehşetli bir nefret ve itiraza hedef olan bir bedbaht reisin hakkında: “Her Türk’ün kalbinde sevgisi kökleşmiş olduğu halde Said o sevgiyi çıkarmasıyla suçludur, mahkum olur” demeleri ne kadar haktan, hakikattan, insaftan, vicdandan uzak olduğunu her vicdan sahibi anlar.

Ve yirmi ay hem tecrid-i mutlakta hapis hem iki sene göz hapsi altında mahkum etmek dünyada hiç emsali vuku bulmamış zalimane bir muameledir. Acibdir ki, savcı müddei iftiralı ittihamnamesinde en ziyade iliştiği ve Said’in ittihamına medar yaptığı Siracü’n-Nur’un ahirindeki Beşinci Şua’nın Meselelerinde “Said demiş ki: Başa şapka koymaya cebreden Süfyan, öyle bir dehşetli istibdatla hareket eder ki, bir cani yüzünden yüz köyü harap eder. Bir asi yüzünden binler masumu mahv eder” dediği fıkra için Said’in mahkumiyetine pek musırrane çalışıp demiş ki: “Atatürk’ü tahkir edip inkılablar aleyhindedir.”

Cevab: Yine o cevap veren Nur Şakirdlerinden Abdurrezzak namında birisi diyor ki: İşte, o davanın doğruluğuna delalet eden yüz emmareden tek bir emmaresi; 1938’deki Dersim Faciası’nda binler masumları, ihtiyar kadınları hem öldürüp hem ateşlere atmak ve bir isyan tevehhümü ve ihtimali yüzünden yaktırması, Beşinci Şua’ın o hükmünü kati hakikat olarak gözlerine sokuyor. Acaba bin seneden beri bir milyar şühedayı, hakikat-ı Kuran ve iman yolunda feda edip şehid veren ve bütün mefahiri İslamiyet’le tahakkuk eden ve alem-i İslam’ın en büyük ordusu ve kahraman milleti olan Türk’e bütün bütün mahiyetlerine zıt ve bütün ecdadlarını darıltan, inciten, manen ihanet eden ve neslen hiç Türklükle münasebeti olmayan bir adama “Türklerin ceddi ve büyük babası” namını vermek ne derece Türklüğe bir adavet ve ihanet olduğu anlaşılmıyor mu?

*Nur Talebelerinden*
*Abdurrezzak vesaire*
