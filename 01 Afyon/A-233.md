---
title: "Afyon 233 : Kardeşim NZFC! Hayatım tehlikededir"
no: 233
id: "A-233"
konu: "Kardeşim NZFC! Hayatım tehlikededir"
bolge: "Afyon"
donem: "Afyon Hapis Dönemi"
date: 
yazar: "Said Nursî"
---

# Afyon 233 : Kardeşim NZFC! Hayatım tehlikededir

<p class="takdim">[Gayet Mahremdir]</p>

Kardeşim NZFC!

Hayatım tehlikede ve mason ve bolşevizm hesabına beni eşedd-i zulüm ve tazyikle işkence eden M UMİ ve MDY beni tahammül fevkinde bütün bütün kanunsuz ve hapsin usulüne muhalif tazibleri bizi başka mahkemeye davamızı nakletmeğe mecbur eder. Sen bütün kuvvetin ile hem buradaki avukatlar ve İstanbul’daki dostlar hem Ankara’daki Hulusi’ye telgraf ile hayatımın tehlikede olduğunu bildirmek lazımdır. Tahammül kalmadı. Suikastten gelen tesemmüm ve hastalık ve ihtiyarlık ve tecrid-i mutlak ve hatta pencerede yemeği getirene bakmamak ve konuşmamak ve üçüncü defa bir suikast yapsınlar diye dünkü hadise oldu.

Hem bu hakikatı ve acı halimi görüşme günü C. Zübeyr’e bildirsin. O da mümkün olduğu kadar çalışsın. Kanaatim budur. O iki adam mason hesabına beni karıştırmaya mecbur etmeye çalışıyorlar. Mahkeme-i Temyizi bizi vatan ve millet namına bunların eşedd-i zulmünden kurtarmaya kanun namıma teşebbüs ettirmesi elzemdir.

Hadise budur:

Altı ay bir cihette bana hizmet eden, şimdi altı ay tebdil-i hava alan Kerim, beni pencerede görmek ve veda etmek niyetiyle kapıya gelmiş. Bana haber verdiler. Ben baktım, “Allah selamet versin” dedim. Birden müdür geldi. Büyük bir hadise gibi gardiyanları ve nöbetçi neferi tekdir etti.

*S. A.*
