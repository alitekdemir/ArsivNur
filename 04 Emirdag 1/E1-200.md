---
title: "Emirdağ-I 200 : M. Sabri’nin Çalışkan Mehmed ve Hasan Efendilere yazdığı mektup"
no: 200
id: "E1-200"
konu: "M. Sabri’nin Çalışkan Mehmed ve Hasan Efendilere yazdığı mektup"
bolge: "Emirdağ-I"
donem: "Emirdağ 1 Dönemi"
date: 
yazar: "Said Nursî"
---

# Emirdağ-I 200 : M. Sabri’nin Çalışkan Mehmed ve Hasan Efendilere yazdığı mektup

<p class="takdim">[M. Sabri’nin Çalışkan Mehmed ve Hasan Efendilere yazdığı mektuptur.]</p>

<p class="arabic" dir="rtl" title="Meal: “Her türlü noksan sıfatlardan yüce olan Allah’ın adıyla.”">بِاسْمِهِ سُبْحَانَهُ</p>

<p class="arabic" dir="rtl" title="Meal: “Allah’ın selâmı, rahmeti ve bereketleri, üzerinize olsun.”">اَلسَّلاَمُ عَلَيْكُمْ وَرَحْمَةُ اللّٰهِ وَبَرَكَاتُهُ</p>

Pek bahtiyar ve çok hakikatperver kardeşlerim, efendilerim!

Sizlere binler selam ve ihtiram ve nihayetsiz ed’iye ve senalarla tebrikler ederim. İşitiyor ve biliyorum ki, sizin evlâdınız tâlii yaver Ceylan, Risale-i Nur’a verilmiş. Bu hayırlı takdire çok sevindim, hem hayretlere daldım. Çünkü bu isme mensub bir zat-ı nâdir-ül emsal [^1] Risale-i Nur ve müellifini yüzler senelik pek uzak bir mesafeden görüp tam ve mükemmel künye-i muvazzahalarını i’lam ve ilan ve tarif etmiş. Malûmu i’lam kabilinden olmasın, hasb-el îcab dilim döndüğü kadar tekrar ve arz edeceğim:

O mübarek Kutb-ul Aktab, Risale-i Nur sahibine karşı her hevl ve şiddet karşısında bana iltica eyle. Eyleyince ben o müridimin her ihâfeli anında muhafazasına memurum. Her şer ve fitne vukuunda kati sıyanet ederim. O veled-i manevim mağrib ve maşrıkta hangi beldede olursa olsun yardım ederim. Yine davasını tekid ve takviye için kendi kendine diyor ki: Ey Abdülkadir! O mumâileyhe söyle: “Korkma” de. Hem tekrarla söyle: "Sen inayet gözü altındasın. Bilâ-fütur asrının muhlis Abdülkadir’i ol. Hem hak ve hakikate sahip ve feda etmek sebeble dâima mesudsun. Hem sen beni bil ki Resulullah Aleyhissalâtü Vesselâm ceddimizdir. Aziz ve refi’ olan Zât-ı Zülcelal Ve-l İkram’a ubudiyet noktasında merbutiyet ve temessüküm iktizası izzet ve rif’atimiz dâimdir" gibi hitabat ve beyanat-ı münîreleriyle beşaret dersi veriyor.

*Risale-i Nur’un en âciz ve çok kusurlu bir hakir talebesi*
*Sabri*

***

***
[^1]: Şâh-ı Ceylanî kuddise sırruh-ul âlî hazretleri. Bu havalide "Geylanî" ismi "Ceylanî" olarak ifade edilmektedir.
