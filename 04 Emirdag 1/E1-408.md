---
title: "Emirdağ-I 408 : İhsan Abdurrahman’ın bir mektubu ve manzumesi"
no: 408
id: "E1-408"
konu: "İhsan Abdurrahman’ın bir mektubu ve manzumesi"
bolge: "Emirdağ-I"
donem: "Emirdağ 1 Dönemi"
date: 
yazar: "Said Nursî"
---

# Emirdağ-I 408 : İhsan Abdurrahman’ın bir mektubu ve manzumesi

<p class="takdim">[Lahika'ya.. Küreli Muallim İhsan'ın fıkrasıdır. Siz ıslah ve tâdil edebilirsiniz.]</p>

<p class="arabic" dir="rtl" title="Meal: “Rahman ve Rahîm olan Allah’ın adıyla.”">بِسْمِ اللّٰهِ الرَّحْمٰنِ الرَّحِيمِ</p>

<p class="arabic" dir="rtl" title="Meal: “Subhân Allah’ın adıyla” * “Hiçbir şey yoktur ki O'nu hamd ile tesbih etmesin” [İsrâ 17:44]">بِاسْمِهِ سُبْحَانَهُ * وَاِنْ مِنْ شَىْءٍ اِلاَّ يُسَبِّحُ بِحَمْدِهِ</p>

<p class="arabic" dir="rtl" title="Meal: “Allah’ın selâmı, rahmeti ve bereketleri, ebedî ve dâimî olarak üzerinize olsun.”">اَلسَّلاَمُ عَلَيْكُمْ وَرَحْمَةُ اللّٰهِ وَبَرَكَاتُهُ اَبَدًا دَائِمًا</p>

Kıymeti nuruyla görülen Üstadımız Hazretlerine!

Uzun zamandanberi bir köşe-i gaflet ve telâşe-i maişet-i âlâma dalan ve fakat hasretiyle yanan İhsan Abdurrahman'ın kalbi ve diliyle sohbetlerde Nurun ilhamıyla tezahür eden temsilatlar ile muhibleri nur-u hakikatin tecellisine yardımda tekasül edilmedi. Lehü'l-hamd tekrar iade-i memuriyet yani muallimliğe alınmaklığım hasebiyle terbiyesine memur bulunduğum çocukların pek yolsuz vaziyetlerinden üzüldüğüm bir sırada, sonradan Risale-i Nur'a talebe olanların yazdıkları mektubat kalplerdeki gayr muhabbeti silerek mücellâ ve musaffâ bir hâl ile hallendirmekte bayılmamak imkân haricinde olduğu katiyetle okuyan her hangi nur nasiplisi bulunan ehl-i iman, o kati ve sarih belagatin önünde meczup ve müştak olmasın, imkânı yok. Zerre kadar iman kıvılcımı olan kalp bu nur talebelerinin aldığı feyizle ateşîn mektubatını alınca bütün vücudu aşk-ı imanla yanmaktadır. Kati şahid göz önünde görülen bir hakikat günden güne Nur Risaleleri bütün mevcudatı titreten yakıcı ifadeleriyle her tarafta nev-i insanı insanlık hakikatiyle abd-i salih zümresine çekiyor. Misali meydanda, Kuran-ı Azimüşşan'ın mübelliği Aleyhissalatü Vesselam Efendimizin az zamanda intişarı ile dünyayı yeniden ihya eden Kuran hakikatinin şu zamanımızda beşerin biiznillah keşfiyatı arasında nefsin şaşırıp tamamen şeytana ve şeytanın yardımcılarına uyduğu bir sırada rahmet-i İlahiyenin son bir tecelliyatı olan nur sözleriyle, nur lemalarıyla, nur şualarıyla, nur reşehatıyla yanan kalb-i sâfiyânenin menba-ı nurdan aldığı nurlu eşhas-ı muhtelife-i ihvanın ifadatı ve tecelliyatı olan nurlu mektubat arasına tekrar girmek aşk-ı harîsânesiyle bu kalem de harekete geçirildi.

Geçen bir çok mütalaa edilen nur risale ve lemeat ve şuaâtın ve mektubat lahikaların bir kısım mütalaa neticesi ile düşünüldü. Şöyle ki:

Hâlık-ı Zülcelal-i Lemyezel'imiz emr-i kelamında <span class="arabic" dir="rtl" title="Meal: “Ey insanlar!” [Bakara Sûresi, 2:21 vd.]">يَا اَيُّهَا النَّاسُ</span> hitabıyla insanlık iddiasında olanlara,

<p class="arabic" dir="rtl" title="Meal: “Ancak, iman edip de sâlih ameller işleyenler, birbirlerine hakkı tavsiye edenler, birbirlerine sabrı tavsiye edenler başka (Onlar ziyanda değillerdir).” [Asr Sûresi, 103:3]">اِلاَّ الَّذِينَ اٰمَنُوا وَعَمِلُوا الصَّالِحَاتِ وَتَوَاصَوْا بِالْحَقِّ وَتَوَاصَوْا بِالصَّبْرِ</p>

emriyle imanı, salih ameli, hakkı tavsiyeyi ve bu tavsiye meyanında sabrı tavsiye etmiyor mu? İlmi emretmiyor mu? O halde Risale-i Nur Kuran'a bağlı olduğu bunca mahkeme müdafaatında Üstad Hazretlerimiz himaye-i İlahiyede bulunduğunu beyan etmiş. Ve hergün her yerde ikrâmât-ı İlahiye ile taltif edilen Üstad Hazretleri ve Risale-i Nur ve talebeleri muhafaza edildiği görülüyor. Fakat ey ehl-i ilim ve ehl-i tarikat! Biliniz, dünün vesâit-i nuriyesi bu günkü elektrik yanında müzeye kondu. Zira güneşin yanında yıldız görünmez ki. Dünün patika münferid yolu, orada zuafânın bile gitmediği bir yol-u bâtıl oldu. Yerine otobüslerin, trenlerin ve elektrikli trenlerin keşfi yanında, o yoldan gitmek şöyle dursun, bakarken yorulacak derecede sıklet veriyor. Böyle güzel Risale-i Nur caddesinde asfalt, tren, tramvay dururken patikaya gitmek ne derece cehalet olur! Veya göz kapamak ne derece doğrudur! Bu nimet-i İlahiyeye göz kapamak ne derece hasarettir! Tayy-ı zaman ve mekanı, peygamberân ve evliyasına denizden yürümek mucizatı, keza enbiya ve evliyasına verildiği halde, Zahirîlerin tayyare ile havada uçması, radyo ile dünyanın öbür tarafında konuşması ve tahtelbahr ile deniz altından geçmesi ve seyr-i süluk yanında tünel geçitlerini ileri süren zahirî maddiyyûn ve tabiiyyûnun güya icadlarıyla öğrenmesi ve hedef ve gayenin neye varacağını bilemedikleri gibi, imanın hissiyle ve marifet-i ilahiye aşkıyla bu günkü Risale-i Nur yolunu görmemek, anlamamak, sonu nereye vardığını düşünmemek veya “benim bildiğim bana yeter” gibi sâbıkînin patika yolundan bu günkü vesâit-i nakliyeyi geçirmek gibi gülünç bir harekete düştüğünü şu temsilatla insafla düşün anla!

Diğer bir cihet-i mütalaa, düşünce: Bütün yollar menzile bakar, vuslata medar birer tarîktir. İnkar edilmez, ya o yol bir emr-i mühim ile kapatılmışsa, ya türlü tâğîlerle dolmuşsa, sönük fenerle mi gidilir? Risale-i Nur yolu kateyleşmiştir. Zira ilm-i hakikat, ilmelyakîn yoludur. Bu cihad-ı ekberde bugünkü vesâitin en keskin tesirlisi ile cihad edilir.

Ey kardeş, kurun-u vustâda değiliz, asr-ı âhirdeyiz. Hâlâ çakmaklı tüfek kullanmak sevdasında olmak hatadır. Hasmın, atom bombası, makineli kullanıyor. Şu temsilattan da anla ki, Kuran’ın tefsir-i tâmmı olan Risale-i Nur, Sözleriyle, Lemalarıyla, Müdafaatıyla, Şualarıyla, Lahikaya geçen mektubatıyla ve mektubat tebşiratlarıyla başta Üstadımız Bediüzzaman olduğu halde yüreği aşk-ı muhabbet nur-u hak, vuslat-ı hak ile yanan nurlanan envâ-ı eşhasın türlü türlü tasdik terennümatıyla bir cadde-i kübra olan Nur Risalelerden sen de al. Nur, nar ile tev'emdir. Nurla yolun aydınlansın. Narı da nefis ve şeytanı ve şeytanları yaksın. Oku yaz gör ki beyhude geçirdiğin ömürle şimdi feyz-i lütf-ü Hakka gözünün yaşı aksın, âmin.

<span class="arabic" dir="rtl" title="Meal: “tavsiye ederler”">تَوَاصَوْا</span> emr-i celîline ittibaen söylüyoruz. İcbar yok, ihbar var. Bu günkü cadde-i kübra-yı ilm-i hakikati bırakıp başka yollara sapma. İşte iman muhabbetiyle yoldaşlığımız namına sana tebliğ ediliyor. Gözünü aç. Yolcular gün-begün Nura dönmekte. Sen de nur al, nura kavuş. Yoksa bir sürü gafil ve cahil avına tutulursun.

Bir de zaman-ı hâzırda herşeyin terakki ettiği gibi şeytanın nefsin dinsizliğin düşmanlığı da artmıştır. O halde insafla düşün. Ve lütf-u Hakkı iste. Bu büyük mücahedede Kelam-ı Ezelînin esrarlı beyanatının son bir şekl-i hidayeti olarak Nur Risaleleri ile Hak dostluğu rızasını arayanlara aldırıyor. Senin yolun nereye gidiyor? Hangi şehre, hangi kumandana gideceksin? Bu günkü harp bugünkü vesâitle oluyor ve böyle olursa muvaffakiyet görülüyor. Manevî harp te böyledir. Dünün erkân-ı harbi, bugünün yardımcısı. Zira kullanılacak alet, yeni erkân-ı harbin zamanında icad edilmiş. Vazife-i âmiriyet eskiler yardımcı. O halde geçmişlere dua hürmet tâzim, yeniye itaat farzdır.

Nur dellâllığı hizmetkarlığı muhabbetiyle herhangi bir kardeşimiz berâ-yı mütalaa ve tefekkür, gayrete lütf-u Hak ile gelir, nur talebeliğine girer. İlmi yüksekse bir derece noksanlarına belki izahta yardım eder. Zira ehl-i iman ile ehl-i küfür taban tabana zıddır. O halde ehl-i iman ve taatin nur ilmiyle mücehhez olup küfür ve felsefe dalalet bataklığına düşenlerin karşısında sarsılmaz, şaşırmaz bir inayet-i Hak'la Risale-i Nur silahıyla silahlanmalıyız.

<p class="arabic" dir="rtl" title="Meal: “Kâfirler topluluğuna karşı bize yardım et.” [Bakara Sûresi, 2:286]">فَانْصُرْنَا عَلَى الْقَوْمِ الْكَافِرِينَ</p>

âmin, tazarruatımızı emir buyuran Rabbimizin nusretlerini dilemekle her zaman müşahede etmekteyiz.

İşbu arîzamı Üstadımız Hazretlerine takdimle zuhur edecek hatamın tashihleriyle nurlu kardeşlerimle sıla-i nur-u muhabbet sevabı kastıyla nur-u aşkla nur ordusuna iltihaklarını kemterâne arzularımı bir niyaz-ı âcizane olarak içinden gelen arzu ile yazdırılmış bulundum. Hüsn-ü kabul ve tasvibleri Rabb-i Rahîmimizin ve Habîb-i Ekrem Aleyhissalatü vesselam Efendimizin kabul buyurmalarıyla mektubata katılırsa kàriîn-i kiram-ı envarın hayır ile yad ve dualarında hissedar olmaklığımı rica ile Üstadımız Hazretlerinin ellerinden öper, kàriîne selam hürmetler ederim.

*Safranbolu diyarında duanıza muhtaç*
*Muallim İhsan Abdurrahman bendeniz*
<pre>
Arayın Nuru her yerde, şifâdır her derde
 
Risale-i Nur ile aydınlanıyor özümüz
</pre>

<pre>
Bir nev cilve-i rahmet yazılıyor sözümüz
 
Nur-u rahmetiyle nurlansın ebede kadar gözümüz, âmin
</pre>

<pre>
İlmini aklını nur deryasına daldır
 
İman aleyhine çalışana nur kılıcıyla saldır
</pre>

<pre>
Ya Rab! Ehl-i imana gelen menhûs belayı kaldır, âmin
 
Zira bu ne korkunç bir afet bir haldir
</pre>

<pre>
Nur Risalesiyle maskelenmeyenin hali yamandır
 
Maskenin nuru aşkla okuyup yazmaktır
</pre>

<pre>
Kitabımız Kuran, zamanımız âhirzamandır
 
Üstadımız son Bediüzzaman'dır
</pre>

<pre>
Açıldı baharın gülü öter bülbülü
 
Bu gülü bekleyen varsa aşık bülbülü
</pre>

<pre>
Nur bağında derildi bu bir nev gülü
 
Layıksa sıraya girmeye olur sevgili
</pre>

*Nur şakirdlerinden*
*İhsan Abdurrahman*
