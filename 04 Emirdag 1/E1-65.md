---
title: "Emirdağ-I 65 : Alevilerin cenaze namazı hakkında bir suale cevap"
no: 65
id: "E1-65"
konu: "Alevilerin cenaze namazı hakkında bir suale cevap"
bolge: "Emirdağ-I"
donem: "Emirdağ 1 Dönemi"
date: 
yazar: "Said Nursî"
---

# Emirdağ-I 65 : Alevilerin cenaze namazı hakkında bir suale cevap

<p class="arabic" dir="rtl" title="Meal: “Her türlü noksan sıfatlardan yüce olan Allah’ın adıyla.”">بِاسْمِهِ سُبْحَانَهُ</p>

<p class="arabic" dir="rtl" title="Meal: “Allah’ın selâmı, rahmeti ve bereketleri, üzerinize olsun.”">اَلسَّلاَمُ عَلَيْكُمْ وَرَحْمَةُ اللّٰهِ وَبَرَكَاتُهُ</p>

Aziz, Sıddık Kardeşlerim!

Aliköyü'nde Risale-i Nur şakirdlerinden Ali Efendi, münafıklar hakkında bir âyet-i kerimeyi soruyor. Şimdi zamanım izaha müsait olmadığı için kısaca bir-iki cümle beyan ediyorum.

***“Münafık öldükten sonra namazı kılınmaz”*** mealindeki âyet, o zamandaki ihbar-ı İlahî ile bilinen kati münafıklar demektir. Yoksa zan ile, şüphe ile, münafık deyip namaz kılmamak olmaz. Madem <span class="arabic" dir="rtl" title="Meal: “Allah’tan başka ilah yoktur.” ">لاَ اِلٰهَ اِلاَّ اللّٰهُ</span> der, ehl-i kıbledir. Sarih küfür söylemese veyahut tövbe etse, namazı kılınabilir. O Aliköy'de Alevîler çok olduğunu ve bir kısmı Râfızîliğe kadar gidebilmesi nazarıyla, onların en fenası da, münafık hakikatına dâhil olmamak lâzım gelir. Çünkü münafık itikadsızdır, kalbsizdir ve vicdansızdır, Peygamber (a.s.m.) aleyhindedir. Şimdiki bazı zındıklar gibi. Alevî ve Şiaların müfritleri ise; değil Peygamber (a.s.m.) aleyhinde, belki Âl-i Beyt'in muhabbetinden, ifratkârane muhabbet besliyorlar. Münafıkların tefritlerine mukabil, bunlar ifrat ediyorlar. Hadd-i şeriattan çıktıkları vakit, münafık değil ehl-i bid'a oluyorlar, fâsık oluyorlar; ekseriyetçe zındıkaya girmiyorlar. Hazret-i Ali Radıyallahü Anh yirmi sene hürmet ettiği ve onlara şeyhülislamlık mertebesinde onların hükmünü kabul ettiği Ebu Bekir, Ömer, Osman'a (r.a.) ilişmeseler, Hazret-i Ali (r.a.) o üç halifeye hürmet ettiği gibi onlar da hürmet etseler, farz namazını kılsalar yeter.

Hem madem Risale-i Nur şakirdlerinin en büyük üstadı, Peygamber'den (a.s.m.) sonra Celcelutiye'nin şehadetiyle İmam-ı Ali Radıyallahü Anh'dır. onun muhabbetini dava eden Şialar, Alevîler, Risale-i Nur'un derslerini Sünnîlerden ziyade dinlemeseler, Âl-i Beyt'e muhabbet davaları yanlış olur. Zaten kaç sene evvel, o Alevî köyünde üç Ali'nin himmetiyle masumlar Risale-i Nur'u şevk ile yazmalarını işittim. Hatta o zamanda, o köyü de duama dâhil etmiştim. İnşallah yine orada imam olmak istenilen kardeşimiz Ali'nin himmetiyle ve Hâfız Ali'nin (r.h.) vârisi Küçük Ali gibi kardeşlerimizin gayretiyle, onların hakkındaki dualarım boş gitmeyecek; o köydeki iki kısım Sünnî, Alevî ittifak edecek.

*el-Bâkî Hüve’l-Bâkî*
*Kardeşiniz*
*Said Nursî*

***
