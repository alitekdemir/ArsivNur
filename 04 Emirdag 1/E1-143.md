---
title: "Emirdağ-I 143 : Bu bela umumi midir, yoksa Afyon ve Eskişehir Vilayetlerine mi mahsustur?"
no: 143
id: "E1-143"
konu: "Bu bela umumi midir, yoksa Afyon ve Eskişehir Vilayetlerine mi mahsustur?"
bolge: "Emirdağ-I"
donem: "Emirdağ 1 Dönemi"
date: 
yazar: "Said Nursî"
---

# Emirdağ-I 143 : Bu bela umumi midir, yoksa Afyon ve Eskişehir Vilayetlerine mi mahsustur?

<p class="arabic" dir="rtl" title="Meal: “Her türlü noksan sıfatlardan yüce olan Allah’ın adıyla.”">بِاسْمِهِ سُبْحَانَهُ</p>

<p class="arabic" dir="rtl" title="Meal: “Allah’ın selâmı, rahmeti ve bereketleri, ebedî olarak üzerinize olsun.”">اَلسَّلاَمُ عَلَيْكُمْ وَرَحْمَةُ اللّٰهِ وَبَرَكَاتُهُ اَبَدًا</p>

Aziz, Sıddık Kardeşlerim!

**Evvelâ**: Bir iki hafta Hüsrev'in kalemiyle mektubunu almadığımdan ve Konya'ya gönderdiğim mecmuaların cevabı gelmediğinden ve bir vekil-i dâhiliye başta olarak, düşmanlarımız anarşistlerle beraber beni emsalsiz tazyiklerinden ve buradaki münafıklar bazı safdil dostlarımızdan hem Eskişehir'e, hem Konya'ya kitaplar gönderdiğimi ve Asâ-yı Musa mecmualarını [^1] aldığımı haber almalarından endişeler ederken, birden hiç emsali görülmemiş bir buçuk metre kar ve dehşetli fırtına ve soğuk bu mevsimde gelmesi; bir hiddet, bir gazab eseri ve Nurlara bir tecavüz niyetinin neticesi olması zannettim. Dört defa zelzeleler ve geçen sene yağmursuzluk gibi, Risale-i Nur ve şakirdleriyle münasebettar olabilir diye sordum: “Bu bela umumî midir, yoksa Afyon ve Eskişehir Vilayetlerine mi mahsustur?” Dediler ki: “O iki vilayete mahsustur.” Ben de, Elhamdulillah dedim. Demek Risale-i Nur'a ve şakirdlerine umumi bir taarruz yoktur. Belki yalnız bana ve elimdeki Nurlara.. Ve çok güvendiğim Eskişehir, fakat Denizli gibi bir Medrese-i Nuriye olacağını tahmin ettiğim halde, Denizli'den on derece noksan kalmasının sebebi; onları da, Afyon ve Emirdağı gibi ürkütmektir. Her ne ise, merak etmeyiniz. İnşallah bu hâdise-i cevviye, aynı İstanbul mekteplerinin hâdisesi gibi, gizli masonları niyet ettikleri yeni bir taarruzdan vazgeçirdi. İnayet-i Rabbaniye himaye ediyor.

**Sâniyen**: Bu defa yedi sekiz mektuplarınızı aldım. Hususi cevablara hâlim ve kalemim ve vaktim müsaade etmediğinden gücenmeyiniz. Mehmed Feyzi ve Emin'in mektuplarını, ilişmeden Lâhika'ya geçirdik. O ikisi, sekiz sene hususi hizmetimde bulunmaları cihetiyle, haddimden çok ziyade tavsifatlarını bir nevi manevi dua ve sebeb-i teşvik ve kanaat bir hüsn-ü zan ve tercüman-ı Nur haysiyetiyle Üstadlarına bir alâmet-i sadakat ve bir vesika-i itikad ve irtibattır diye ilişmedim. Ve Feyzi'nin merhume validesinin Risale-i Nur dersleriyle güzel ve nuranî vefatı; Nurların, şakirdlerine sekerat vaktinde ve sıkıntılı zamanlarında imdada yetişmesine bir parlak nümune olarak Lâhika'ya girmesi münasiptir.

Halil İbrahim'in bu defaki mektubunda kaza ve kader-i İlahî'den “nedendir? nedendir?” diye çok suallerinin birden cevabı, bizlere mücahidane çok hasenat kazandıracak ve Nurlara herkesin nazar-ı dikkatini celbetmekle umuma okutmaktır. Fakat bir derece kaza ve kadere itiraz manasını hayale getirdiği için, şimdilik Lâhika ile tamimi münasip olmaz. Ve mektubun âhirindeki, Cevşen-ül Kebir'den alınan fıkralar, dualar çok güzeldir.

**Sâlisen**: Hüsrev'in mektubunda, Atabeyli Kötürüm Ali ve Eğirdirli Kâzım'ın Nurlara tam şevkle hizmetleri, hatta ruhanîleri de onları tebrike ve tahsine sevkeder. Ve Aliköyü'nden bana mektup yazan ondört yaşındaki Mustafa Yeşil, pederiyle hem Kuran'a, hem Nurlara hizmetleri ve üç Ali'lerin gayret ve himmetleriyle o köy masumları Risale-i Nur'a çalışmaları; değil yalnız beni, belki umum Nur şakirdlerini tahsine ve şükre sevkeder.

**Râbian**: Salahaddin Abdurrahman ve Feyzi'nin validesinin vefatı münasebetiyle yazdığı mektubun âhirindeki Feyzi'ye taziyesi ve haşiyede benim ölümümü kabul etmemesi ve Gavs-ı Azam'ın (k.s.) bir kısım himayeti Asâ-yı Musa risalesine geçmesi diye beni sürurlarla ağlattırdı. Ve Safranbolu kahramanları Mehmed Feyzi ve Emin'in şehnamelerine iştirakleri ve merkez-i hükümette umumi bir arabî hattı ve hurufu kursu açılması ve Asâ-yı Musa risalesinin fütuhatına ve kerametine alâmet olmasını müjdelemeleri, pek büyük bir inşirah vermesiyle bu kışın bütün çektiğim sıkıntıları hiçe indirdi.

Denizli fedakâr çalışkanlarından Tavaslı Molla Mehmed'in sureten kısa fakat manen uzun mektubunda, o dahi ölümüme razı olmuyor ve haddimden çok ziyade kıymet veriyor gördüm. Hem ona, hem hapiste görüştüğüm kardeşlerimize, hem Hasan Feyzi ve Hâfız Mustafa ve arkadaşlarına binler selâm...

*el-Bâkî Hüve’l-Bâkî*
*Umum kardeşlere selam eden,*
*dualarınızın tiryak gibi tesirini gören*
*Kardeşiniz*
*Said Nursî*

***

***
[^1]: Size acele tesellüm cevabını vermek ile mecmuaları saymadan tahminen yirmiden ziyade demiştim. Sonra baktım onsekiz çıktı.
