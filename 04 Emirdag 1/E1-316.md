---
title: "Emirdağ-I 316 : Tılsımlar Mecmuası’nı hakikaten çok ehemmiyetli ve çok güzel gördüm"
no: 316
id: "E1-316"
konu: "Tılsımlar Mecmuası’nı hakikaten çok ehemmiyetli ve çok güzel gördüm"
bolge: "Emirdağ-I"
donem: "Emirdağ 1 Dönemi"
date: 
yazar: "Said Nursî"
---

# Emirdağ-I 316 : Tılsımlar Mecmuası’nı hakikaten çok ehemmiyetli ve çok güzel gördüm

<p class="arabic" dir="rtl" title="Meal: “Subhân Allah’ın adıyla” * “Hiçbir şey yoktur ki O'nu hamd ile tesbih etmesin” [İsrâ 17:44]">بِاسْمِهِ سُبْحَانَهُ * وَاِنْ مِنْ شَىْءٍ اِلاَّ يُسَبِّحُ بِحَمْدِهِ</p>

<p class="arabic" dir="rtl" title="Meal: “Allah’ın selâmı, rahmeti ve bereketleri, ebedî ve dâimî olarak üzerinize olsun.”">اَلسَّلاَمُ عَلَيْكُمْ وَرَحْمَةُ اللّٰهِ وَبَرَكَاتُهُ اَبَدًا دَائِمًا</p>

Aziz, sıddık kardeşlerim!

**Evvela**: İki mübarek Ali'lerin topladıkları tılsımat-ı Kuraniyenin keşşafları olan parçaları mütalaa ettim. O Tılsımlar Mecmuası’nı hakikaten çok ehemmiyetli ve çok güzel gördüm. Umum halka değil, âlimlere ve muallimlere çok lüzumu var. O mecmuayı tashih ettim, size göndereceğim. Münasip gördüğünüz zaman makinenizle, eğer makineniz Hüsrev’in kalemi kâfi gelmiyorsa Tahirî ve Küçük Ali’nin iştirakiyle, kabilse başka yerden muvakkat bir emanet makine ile yazılsın. Yalnız içindeki Yirmiikinci Söz’ün hikâye-i temsiliyesi zaten Asâ-yı Musa’da var, yazılmasın. İkinci Makamı ise tevhidin tılsımlarını açar. Eğer siz meşveretle münasip görseniz yazarsınız, yoksa o da kalsın. Yirmiyedinci Söz olan İçtihad bahsi şimdilik yazılmasın ve Sahabe hakkındaki zeyli yazılsın. Bu mecmuaya daha münasip gördüğünüzü ilâve edebilirsiniz.

**Sâniyen**: İkinci Isparta İnebolu kahramanı Nazif Çelebi’den bir mektup aldım. Yazmakta oldukları Zülfikar’ın daha sıhhatli ve hatadan sâlim olması ve sizin yazdıklarınızın usûlünüze göre yazılması için Isparta kahramanlarının yazdıkları Zülfikar sahifelerinden gönderilmesini rica ediyor. Siz ona lâzım olan makine mahsulatından gönderiniz.

**Sâlisen**: Safranbolulu Mustafa Osman’ın çok ehemmiyetli bir cenahı ve ikinci bir Hasan Feyzi olan muallim Ahmed Fuad’ın Zülfikar’ın tabı için teberruuna mukabil, şehid merhum Hâfız Ali’nin tamam Risale-i Nur nüshalarını göndermek münasip görmüşseniz, siz meşveretle ne münasip görseniz ben razıyım, çok münasiptir. Re’fet’in tashih ettiği Abdullah Çavuş’un yazdığı Zülfikar’ı dahi ona gönderebilirsiniz.

*el-Bâkî Hüve’l-Bâkî*
*Kardeşiniz*
*Said Nursî*

Tılsımlar Mecmuası’nın başına yazılacak olan parça:

"Kâinatın muazzam tılsımını ve muğlak muammasını açan Kur’an-ı Mu’ciz-ül Beyan’ın yüz tılsımlarını yine Kur’anın feyziyle Risale-i Nur’un keşif ve isbat ve izah ettiği din tılsımlarından ve muammalarından en ehemmiyetli kısmı, bu tılsımlı mecmuadır." Tafsilat ikinci mektuptadır.

Haşiye: Mübarek Hüsrev'in mektubunda benim kış mahrukatıma ait bir ricasını gördüm. Çalışkan Hanedanı bu vazifenin kendilerine bırakılmasını istiyorlar. Sabri ve Süleyman selametle zahmetsiz gelebilmişler mi, merak ederim? Birden şiddetli kış başlarken onlar yola çıktılar.
