---
title: "Emirdağ-I 102 : İnebolu nur talebelerin mektubudur"
no: 102
id: "E1-102"
konu: "İnebolu nur talebelerin mektubudur"
bolge: "Emirdağ-I"
donem: "Emirdağ 1 Dönemi"
date: 
yazar: "Said Nursî"
---

# Emirdağ-I 102 : İnebolu nur talebelerin mektubudur

<p class="arabic" dir="rtl" title="Meal: “Subhân Allah’ın adıyla” * “Hiçbir şey yoktur ki O'nu hamd ile tesbih etmesin” [İsrâ 17:44]">بِاسْمِهِ سُبْحَانَهُ * وَاِنْ مِنْ شَىْءٍ اِلاَّ يُسَبِّحُ بِحَمْدِهِ</p>

<p class="arabic" dir="rtl" title="Meal: “Allah’ın selâmı, rahmeti ve bereketleri, ebedî ve dâimî olarak üzerinize olsun.”">اَلسَّلاَمُ عَلَيْكُمْ وَرَحْمَةُ اللّٰهِ وَبَرَكَاتُهُ اَبَدًا دَائِمًا</p>

Aziz kardeşlerim!

İnebolu samimi kardeşlerimiz umumları namına yazdıkları bu mektubu Lâhika’ya geçirdik. Siz dahi bu sarsılmaz sadakat senedini Lâhika’nıza yazınız. Gerçi mesleğime muhalif ve haddimin çok fevkinde tabirat var. Madem Risale-i Nur’un hârika kuvvetine ve hakkaniyetine bir tarz hüccet ve bir sebeb-i kanaat oluyor. Ben kendi zararıma razı olup o tabirata çok ilişmedim.

*Said Nursî*

<p class="takdim">[İnebolu umum talebelerin mektubudur]</p>

<p class="arabic" dir="rtl" title="Meal: “Subhân Allah’ın adıyla” * “Hiçbir şey yoktur ki O'nu hamd ile tesbih etmesin” [İsrâ 17:44]">بِاسْمِهِ سُبْحَانَهُ * وَاِنْ مِنْ شَىْءٍ اِلاَّ يُسَبِّحُ بِحَمْدِهِ</p>

<p class="arabic" dir="rtl" title="Meal: “Allah’ın selâmı, rahmeti ve bereketleri, üzerinize olsun.”">اَلسَّلاَمُ عَلَيْكُمْ وَرَحْمَةُ اللّٰهِ وَبَرَكَاتُهُ</p>

Ey Risale-i Nur ile imanları kurtaran halaskâr Üstad! Ey âlemlere rahmet hüccet-i Kuran, hulasat-ül hulasa nur-u nübüvvet, canımız, Üstadımız Efendimiz Hazretleri!

Çok manidar ve acib! Üstadımız gözbebeğimize ve Risale-i Nur talebelerine dalaletin ahmakça ilişme niyetlerine bir ihtar tokatı ve Risale-i Nur ve Âyet-ül Kübra’nın kerametiyle sönen bir yangından bize haber verdiniz. Sevgili Üstadımıza ve Çalışkanlara ve yardım eden diğer Nur yolcularına geçmiş olsun ve cümlenizden Allah razı olsun. Hizmet-i Kuraniyede Isparta’daki kardeşlerimiz gibi o kardeşlerimizin de ümmet-i Muhammediyenin iftiharı olacaklarına inanıyoruz. Bilhassa Risale-i Nur ile tam kaynaşmış olan Çalışkan hanedanı, ebedî minnetlerimizi kendilerine çekiyor. İnşallah saadet-i ebediyede de bu gıbtaya değer mevkiinde görünmeye muvaffak olur. Cidden gönüllerimizde yer bırakan Çalışkanlara ve Nur kardeşlerimize sonsuz selam ve dualarımızı gönderiyoruz.

Çok sevgili, mübarek Üstadımız! Isparta kahraman ve fedakârları muhterem kardeşlerimizin vazife-i imaniyemizden olan Asâ-yı Musa Mecmuasına başlamaları gibi, Nur santralcısının elektriği andırır kuvvetiyle her zamanki gibi uçurduğu işaret-i Nuriye delaletiyle içten gelen bir sürur ve heyecanla Risale-i Nur’un verdiği bir iman ve iz’an ve sarsılmaz bir şevk-i gayretle ve bir çok manevi ikaz edici emarelerin de lütuf buyurulması ile, ne kadar hoş ve şirin bir zevkle lütf-u Bâri ile elhamdülillah burada da cümleten Asâ-yı Musa’ya başladık ve hayli de ilerledik. İnşallah bu mesainin âsâr-ı fiiliyesini yakında arz ve takdim ederiz. Hadsiz şükürler olsun ki, nur-u Ahmedî (a.s.m.) bu mukaddes hasenatı basımın geri kalmasıyla bizlere de sundu. Hem cümlemizi yeniden gayrete geçirdi. Risale-i Nur’a minnet ve tahdis-i nimet maksadıyla yukarıda arzedilen emarelerin lâ-alettayin birkaçını zikretmeden geçemiyoruz:

Risale-i Nur’a yeni talebe olmuş, bundan dolayı yazısı pek acemi olan bir genç kardeşimiz devam ettiği istinsahı bırakarak Asâ-yı Musa’ya başlamayı tasavvur etmiş. Fakat acemi yazı ile başkalarının okuyamayacağını da mülahaza ederek tereddüd içinde iken rüyasında siz sevgili Üstadımızı görüyor. “Yaz” buyuruyorsunuz, o da yazıyor. Huzur-u Üstad’da yazıyor, yazıyor. Bir yazı deryası içinde kalıyor. Yine kendisi rüya ile uyanıklık gibi bir halde, birçok kimyager gibi kimseler akla muvafık olmayan bir hazırlık ve faaliyet gösteriyorlar. Merakla soruyor. Diyorlar ki: “Bu öyle bir müessir Asâ-yı Musa’dır ki, atom bombasının yüz misli fazla dünyayı teshir ve ıslah edecek.” İlahî yâ Rab! Bu ne büyük hakikat!

Asâ-yı Musa’nın yazılmasını ve tarifini bildiren emr-i üstadânelerini havi mecmua ve Hulasat-ül Hulasa’yı Salih kardeşimiz göğsüne yerleştirerek diğer bir kardeşe getirmesi esnasında ve bir Cuma vaktinde ve câmi yakınında bir serçe kuşunun nereden geldiği belli olmadan yüzüne yaklaşıp müteaddiden kanatlarını sürerek âdeta okşaması ve göğsünün üstünde birkaç daire çevirip ve öper gibi yaparak ayrılıp yerlere sürünür gibi câmiye doğru gitmesi ve bu esnada orada avcılığı ile meşhur bir kedinin bu mübarek kuşa birkaç defa atlayıp tuttu zannedildikçe pek garip olarak tutulmaması,

Risale-i Nur’un pek yakınımızda iken parlayan şualarına hedef olmuş köylerimizden birisinde çalışkan genç bir talebeniz. Bu kardeşimiz senelerden beri mezkur köyünde mesleği olan hatipliği ve imametiyle Risale-i Nur’u herşeye rağmen neşre devam etmiş. Öyle zamanlar olmuş ki, belki birkaç kimse müstesna köylü bütün düşman kesilmiş. Fakat himmet-i Nur orada da tecelli ediyor. Malen zengin olan bu insanlar bundan evvel meyhaneleri doldururken, Nur’un feyzi ile şimdi câmiyi dolduruyor. Ve en inadcı muhalifleri de yola gelerek 60-70 masum çocukların ilm-i hal, Nur ve Kuran öğrenmesi neticesiyle beraber bugün bu medrese-i Nuriyede yetişmekte olan Nur fidancıkları Sözler’i yazarak tahsile ve hocalarının tashihlerine de yardıma koşuyorlar. Büyükleri de şevke getiriyorlar.

Ey yüce Üstad-ı Nur! Risale-in Nur’un manevi havaya hâkim bulunmasından olduğunu kör ve nankör gözlere güneş gibi gösteriyor. Risale-i Nur nice harap şehirleri gül gülistan, nice sönmüş ocakları şenlendirmiş. Nice rehbersiz hâmisiz kalmış nur arayan biçareleri menzil-i maksuduna eriştirmiş olduğunu inadsız ve insafla bakan her akıl kabul ve tasdik etmemek mümkün mü olur?

Meselâ: İstanbul’da ulema ile bir mesele mevzuuna sebep olan ve bu vesile ile mühimce bir kısmı şirket-i maneviye-i Nuriyeden tayinleri kesilen civarımız sahil köylerinde birisinde o zaman iki üç arkadaşıyla kalan mübarek Zekeriya, sair yerlere nisbetle daha çok medeni halkı içinde bilâ-fütur vazifesine devam ederken lihikmetin bir sâika-i Rabbaniye ile imamsız kalan câmilerinin kapanmaması için muhalifleri arasında yegâne çare olarak mübarek Zekeriya bulunmuş. Bununla beraber 50-60 masum yavruların da Kuran ve imanına gece gündüz çalışarak o muhitte Nur’un gözleri kamaştıran ulviyetini tebarüz ettirmekte, düşmanlarını susturup teslime mecbur etmiş.

İşte daha memleketimizde şu son zamanlarda zuhur eden bu hallerden dost ve düşmanın da tasdiki ve hayreti altında İnebolu ve civarı köylerinden bütün çocukların Kuran-ı Kerim talimine âdeta seferber edilmişçesine rağbeti ve bunların muallimlik vazifesi de mühim bir ekseriyeti Risale-i Nur talebelerine bir sâika-i Nur kerametiyle tevcih edilmesi… İşte Risale-i Nur böylece mümkün olmaz zannedilen, mağlup edilmez korkusunu veren fakat hakikatta çürümüş, temelsiz, bu zahirde sağlam kalelerini tar ü mar ediyor. En ücra köşelere kadar saadet-i ebediye hayatbahş şulelerini nüfuz ettiriyor. Manevî fütuhatında hayli terakki etmiş bulunuyor.

İşte ey Kuran hesabına bizleri kendisine kardeş ve yoldaş yapan Zât-ı faziletkâr! İşte ey ebediyet yolunun rehber-i necatı! İşte ey dünyayı istila etmeye uğraşan deccal-ı vahşetle lâyemut ve lâ-yetezelzel mücahede eden Risale-i Nur! Senin bu Kuran ve iman hesabına tefâni ve şevk-i gayretini bütün âlem-i İslam ve ervah ve bütün felek-i ecram ve melekler gıbta ile alkışlamıyorlar mı? Hissiyatımızı ifadeye maddeten hiçbir kabiliyet-i ilmiye ve kalemiyemiz yok. Zaten buna kelime ve harfler kâfi gelmeyecek. Senin meddahın Kuran olabilir!

Ey Nur! Seni tasviri Hüsrevlere, Feyzilere, Halillere bırakmakla müteselli oluyoruz. Evet biz de istiyoruz. Nurunun her bir harfine Yunus Emreler gibi bir beyit ile pervane gibi yanmak! Evet nutuklar duruyor, gözler yaşarıyor, ses yok. Herkes bîkes, yalnız Nur’un okunuyor. Gece kıyamda, yazı ile menamda, gündüz kıraet, talim ve tashih ile sıyamda! Belki hasb-el beşer zaruretle, olmasın minnet diye nâmerde çalışılır.

Ey cihana rahmet olan Risale-i Nur! Ey yolunda feda-yı canı bir hüccet-i iman bilerek her ân olduğumuz reyyan Üstad-ı Mübarekimiz! Memleketimizi zaman zaman kalemle de tasvir ve şereflendiriyorsunuz. Bu sebeple evvelden beri mürşid ve nurlu neferlerinizle memleketimizde de kurulan hangâh-ı Nuriye, mahkeme esnasında dahi bu nurlu himmet-i âliyenizle burada kalan kardeşlerimizi kahramanca muhafaza ve müdafaadan ayırmamıştır. Şimdi ise bazı şahsi ve maddi sebeplerle Risale-i Nur’a evvelden beri yapılmak istenilen planlarını da suya düşürmüş ve bilhassa tabiat ve madde gibi iki müdhiş zulmet bulutları memleketimiz üzerinden sıyrılmaya başlamış. Dün müstehzi bir tavırla bakan çehreler, ekseriyetle bugün pişman görünmek yolunu tutmaya yelteniyor. Lâkin bizdeki ihtiyat, ondaki ene onun hasretini artırıyor. Vicdansızın “Ne olacak?” sualine cevap, iki mahkeme cereyanıyla verilmiş. Fakat ahmak deve kuşu gibi başını kuma sokmuş, eliyle yapıp Allah diye taptığına yalvarıyor, ağlıyor. Bize yan bakanların, sahipsiz sanıp çatanların cevabını <span class="arabic" dir="rtl" title="Meal: “Rabbinin hükmüne sabret.. ilh.” Tûr Sûresi, 52:48">وَاصْبِرْ لِحُكْمِ رَبِّكَ الخ</span> âyeti veriyor. Bu muhitte nümunelerini görmek mümkün. Bir kısmı nüzul gibi belalara, bir kısmı Ebu Cehil’in Beytullah’ın örtüsünü çalıp satması gibi foyası sonradan gözlere batıyor. Beş vakit ehli göründükleri halde, kebair ve zilletleri günden güne meydana çıktığı dillerde geziyor. Cenab-ı Hak ıslah etsin.

Sevgili ve mübarek Üstadımız! Biz Risale-i Nur talebesi olmak yolunda daim duanıza muhtaçlarız. Bilmeden bir ilham-ı Rabbanî ve ikram-ı Sübhanî ve füyuzat-ı Nuriyenizle mazhar olduğumuz bu fevkalâde sürurlu, zevkli, şevkli, neşeli, mukni, muzaffer, manevi hizmet içinde yine bilmeden, istemeden bir ikram-ı İlahî yani Nur’un bir hediyesi olan hiss-i kablelvukuun Asâ-yı Musa başlandığından beri artması ve çoklarına da hissettirmesi ve nuru arattırması.. Hüccetullah-il Bâliğa yazıldıkça zerrat-ı cihanın tâbi olduğu Padişah-ı Zülcelal hesabına sevkiyat neticesi münkirlerin dilleri tutularak müminlerin artması aynelyakîn hissetmesi, maddi rızık acz, iftikara göre verildiği gibi, talebe olmazdan evvel hakikatı acz ve iftikarla aratması ve buldurması.. “Biliyoruz, âlimiz” diyen birçoklarının hangi sahada kaldıkları da meydanda.

İşte bu münevver, bu müzeyyen, bu münakkaş, bu musanna Risale-i Nur-u İlahî, kâinatın sahibini ve meleklerini ve âhireti -teşbihte hata olmasın- el ile tutulur, gözle görülür bir sinema perdesi gibi seyredilir bir hâle, bir kemale çıkarması ve hissettirmesi acz-i iftikarlarından başka hiçbir şey olmayan bu biçarelere Üstadlarından bir atiyye, ebediyen minnettar bırakan bir nimet-i İlahiyedir.

Burada hepimizin ve müteaddid semtlerden Hazret-i Üstad’a hususi bir ricamız var. Risale-i Nur’u yazmak üzere mini mini yavrularda ve annelerde İlahî bir arzu görüldüğünden, bu arzu ve emellerinin tahakkuku ve devamı için hususen duanızı minnetle istiyor, vâki kusurlarımızın afvını diliyoruz ey yüce Üstad, vâris-i Muhammedî Sallallahü Aleyhi ve Sellem!

*Hak uğrunda canını fedaya hazır*
*İnebolu ve havalisi*
*Risale-i Nur talebeleri*

***

***
[^1]: Bu arada bulunan kısımda bir bahis, lüzumuna binaen kaldırılmış olduğundan yalnız cevabî kısmı kalmış. Üstad Hazretlerinin murad-ı şerifi böyle icap etmiş. İbrahim
