---
title: "Emirdağ-I 495 : Risale-i Nur’un, Haremeyn-i Şerifeynce makbuliyetine bir alâmet.."
no: 495
id: "E1-495"
konu: "Risale-i Nur’un, Haremeyn-i Şerifeynce makbuliyetine bir alâmet.."
bolge: "Emirdağ-I"
donem: "Emirdağ 1 Dönemi"
date: 
yazar: "Said Nursî"
---

# Emirdağ-I 495 : Risale-i Nur’un, Haremeyn-i Şerifeynce makbuliyetine bir alâmet..

<p class="arabic" dir="rtl" title="Meal: “Subhân Allah’ın adıyla” * “Hiçbir şey yoktur ki O'nu hamd ile tesbih etmesin” [İsrâ 17:44]">بِاسْمِهِ سُبْحَانَهُ * وَاِنْ مِنْ شَىْءٍ اِلاَّ يُسَبِّحُ بِحَمْدِهِ</p>

<p class="arabic" dir="rtl" title="Meal: “Allah’ın selâmı, rahmeti ve bereketleri, ebedî ve dâimî olarak üzerinize olsun.”">اَلسَّلاَمُ عَلَيْكُمْ وَرَحْمَةُ اللّٰهِ وَبَرَكَاتُهُ اَبَدًا دَائِمًا</p>

Aziz, sıddık kardeşlerim!

**Evvela**: Hadsiz şükür olsun ki, Risale-i Nur’un, Haremeyn-i Şerifeynce makbuliyetine bir alâmet şudur ki: Denizli kahramanı Hâfız Mustafa, İstanbul’dan aldığı Zülfikar ve Asâ-yı Musa ve Siracü’n-Nur’u -ki Hindistan ulemasına gönderilecekti- onları alıp yolda bazı hacılara okutup, beraber Medine-i Münevverede Keşmirli gayet meşhur bir âlim ve Türkçe de güzel bilen zata teslim etmiş. O zatın da çok takdir edip kati teminatla Hindistan ulemasının merkezine göndereceğini ve Medine-i Münevvereye mahsus olan mecmualar da yetiştiğini ve sair yerlere de gönderilen mecmualar selametle yetiştiğini, Denizlili Hâfız Mustafa’ya beraber arkadaş olup ve yolda Nurları okuyarak giden hem genç, hem Nurcu iki Afyonlu hacı ve başka hacılar, bu müjdeli haberi bana getirdiler ve hariçte Risale-i Nur’un ehemmiyetli revacını ve makbuliyetini müjdelediler. Yalnız Câmiü’l-Ezhere gidecek üç mecmuadan Zülfikar burada kaldı, gönderemedik; ikisi gitmişler. Bunun hikmeti şudur ki: Zülfikar ilmî bir geniş derstir. Âlem-i İslamın medrese-i kübrâsı olan Câmiü’l-Ezhere ders suretiyle göndermek münasip olmadığı gibi, hem orada kolera hastalığının istilâsıyla elbette Zülfikar, lâyık olduğu dikkat-i nazara bu sırada alâkadarane mazhar olamayacaktı.

**Sâniyen**: Risale-i Nur’un erkân-ı esasiyesinden Hulusi-i Evvel ve Hulusi-i Sâni gayet güzel ve samimi iki mektuplarını aldım. Bin bârekâllah dedim. Ve Nur’un kıymettar naşirleri ve santralleri ve Nur postacısı olan Ali Osman ve Çilingir Ali ve mübarek vâlidesi Sâniye ve Abdülbâki’nin bir mektuplarıyla dört mecmua-i Nuriyeyi buraya hediye olarak göndermişler, aldık. Onların harfleri adedince Erhamürrâhimîn onlara rahmet eylesin ve onlardan razı olsun, âmin. Ve Sıddık Süleyman, Sabri, Ali Osman, Ali Çilingir, Ahmed’in hem Eğirdir Nurcuları namına bizi görüp hem bizim bedelimize de onlara ve o havalideki kardeşlerimizi benim yerimde ziyaret etmeleri ve onlara ve o yerlere iştiyakımı ve selâmımı tebliğ etmeleri beni ve bizi çok sevindirdi. Mâşallah, Allah razı olsun dedirtti. Ve Risale-i Nur’un pek eski bir şakirdi olan merhum Semerci Hüseyin Efendi’nin vefatı bizi mahzun eyledi. Cenab-ı Hak ona binler rahmet eylesin, âmin. Ve akrabasını da benim bedelime tâziye ediniz. İnşallah o da Hasan Feyzi ve Hâfız Ali’nin nuranî menzillerine gitti. Çilingir Ali ve muhterem vâlidesi Sâniye ve Abdülbâki ve Ali Osman’ın gönderdikleri dört mecmuayı ben hediyelerinin mukabilini tam vermesem kabul edemediğimden ve kabul ettiğim ekser hediyelere de ya Nurları veya mübarek bir şeyimi veya fiyatı mukabil verdiğim ve hediyelerin kabulüne mecbur olduğum zaman ona mukabil bazı kitaplarımı veriyordum. Şimdi bu dört mecmuanın mukabili ise böyle düşündüm ki, onları gönderenlerin hesabına olarak daima okumak için mühim yerlere hediye gibi vereceğim ki, her vakit onlara sevap kazandırsın, defter-i hasenatlarına hayırları yazdırsınlar.

**Sâlisen**: Safranbolu kahramanı Mustafa Osman buraya geldi, görüştük. Hakikaten tam ve hâlis ve sebatkâr ve muktedir Nurcu bir kardeşimiz olduğunu anladık. Cenab-ı Hak onun emsalini çoğaltsın, âmin. Sart istasyonunun şefi Mehmed Yayla’nın başına gelen hâdisenin ehemmiyeti yoktur. Cenab-ı Hak onu muhafaza etsin. Merak etmesin, büyük bir musibetten kurtulmuş. Karye-i İrfan talebeleri namına tebrik yazan Mehmed Asan’ın Risale-i Nur’un o havalide ne derece kıymettar telakki edildiğini gösteren mektubunun bir parçasını Lâhika’ya geçirmek için size gönderdim. Fakat tâdile, tashihe vakit bulamadım. Siz tashih edebilirsiniz. Hem Eskişehir’in perde altında hizmet eden Hasan Feyzi’si ve zülcenaheyn Şeyhzade hâfız ve vâiz Abdullah Toprak’ın bazı dostlarına yazdığı mektubunun işaret olunan parçası Lâhika’ya geçmek üzere gönderdik. İki seneden beri fevkalâde Nurlara ehemmiyetli hizmet eden Nalbant Mustafa’yı Cenab-ı Hak iki cihanda mesut eylesin, âmin.

**Râbian**: Ahmed Feyzi’nin uzun mektubunun başında yazılan benim mektubumu Lâhika’ya ve arkadaşlara göndermesi münasiptir. Hatta size zahmet olmasın diye tâdil edilen Ahmed Feyzi’nin uzun mektubuyla hem Lâhika’ya, hem arkadaşlara göndermek tensibinize havale ettim. Münasip gördüğünüz yere gönderebilirsiniz. Umuma selam ve Medresetüzzehra’nın faaliyetine ve muvaffakiyetlerine binlerce bârekâllah deriz. Kusura bakmayınız. Dört kalem birbirine yardım edip ancak yazabildiler.

*el-Bâkî Hüve’l-Bâkî*
*Kardeşiniz*
*Said Nursî*
