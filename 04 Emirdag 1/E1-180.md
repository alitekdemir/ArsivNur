---
title: "Emirdağ-I 180 : Mustafa Gül ve Ali Gül’ün mektupları"
no: 180
id: "E1-180"
konu: "Mustafa Gül ve Ali Gül’ün mektupları"
bolge: "Emirdağ-I"
donem: "Emirdağ 1 Dönemi"
date: 
yazar: "Said Nursî"
---

# Emirdağ-I 180 : Mustafa Gül ve Ali Gül’ün mektupları

<p class="takdim">[Sava kahramanlarından Mustafa ve Ali Gül’ün mektuplarıdır.]</p>

<p class="arabic" dir="rtl" title="Meal: “Subhân Allah’ın adıyla” * “Hiçbir şey yoktur ki O'nu hamd ile tesbih etmesin” [İsrâ 17:44]">بِاسْمِهِ سُبْحَانَهُ * وَاِنْ مِنْ شَىْءٍ اِلاَّ يُسَبِّحُ بِحَمْدِهِ</p>

<p class="arabic" dir="rtl" title="Meal: “Allah’ın selâmı, rahmeti ve bereketleri, üzerinize olsun.”">اَلسَّلاَمُ عَلَيْكُمْ وَرَحْمَةُ اللّٰهِ وَبَرَكَاتُهُ</p>

Çok sevgili Üstadımız Efendimiz Hazretleri!

Size takdim ettiğimiz Asa-yı Musa mecmuaları arasında bize her cihetle örnek olan mübarek kardeşimiz Hüsrev’in tatlı hattına benzeyen mecmua üzerindeki Mustafa kimdir? Hangi Mustafa’dır? diye olan sevgili mübarek Üstadımızın sual buyurmalarını, aziz ve mübarek Üstadımız bizden mektup istiyorlar diye anladık.

**Evvela**: Bütün Sava kahraman kardeşlerimle beraber bu fakir talebeniz çok kusurlu Mustafa da mübarek el ve ayaklarınızdan öperim.

**Saniyen**: Sevgili Üstadımızın ehemmiyetle baktığı ve Isparta Medreset-üz Zehra’sının parlak bir medrese-i nuriyesi diye layık olmadığımız halde lütfedip taltif buyurmakta olduğunuz bu mübarek Sava’daki kardeşlerimle birlikte beş altı sene evvel her ferd-i mümini hayrette bırakan, her ferd-i kâfirin gayzını artıran Risale-i Nur’un nurani hakikatlarıyla kalemle tefeyyüz etmekte ve bizim gibi sağını solunu bilmeyen, Müslümanlığı ve dindarlığı bir iki mahdud bilgi ile ifa etmeye çalışan kimseler daha evvelden Müslümanlıkta terakkiyi tarikatte bilirken, bugün siz aziz Üstadımızın sayesinde bir umman-ı ilim, bir bahr-ı envar, bir hazine-i lâyetenâhi içerisinde yaşamaktayız. Hizmetkarlığında bulunduğumuz bu mukaddes Nur’un sevgili Üstadımızın ulvi kalplerinde tecelli eden ve mübarek kalemlerinden çıkan ve Nur’un Yirmi Yedinci Mektuptaki nurlarına mütemadiyen ilave edilen mübarek hakikat derslerinizden her an istifade etmekteyiz.

Aziz Sevgili Üstadımız! Hiç yoktan bize bu kadar ihsanatı yapan Hazret-i Allah’a pek çok şükür ediyoruz. Biz köylü talebeleriniz iki dağ arasına sıkışmış bir köyde oturan, kuvve-i inbatiyesi zengin olmayan kumsal bir arazide ziraatla iştigal eden, yevm-i cedid rızk-ı cedid geçinen, fakir-ül hâl kimselerden. Risale-i Nur’un nurlu tefekkürüne girdiğimizde Risale-i Nur’dan evvelki hayatımıza bakıyoruz. Taharet ve nezafetini tam yapamaz, iki kişi arasında söz söylemesini bilmez, ayağından çarık çıkmaz, sırtında gömleği kurumaz, daha bunlar gibi pek çok acınacak hallerimiz vardı. Şimdi ise Risale-i Nur’un nurlu hakikatleri imanımıza öyle kudsi bir kuvvet, kalbimize öyle makbul bir istiğna vermiş ki, lillahilhamd kesret-i nüfus ihtiva eden ve günlerce çalıştığı halde karnı doymayan fakir köy halkı birdenbire bir istihale devresi geçirmiş. Bir iki sene gibi pek az bir zaman içinde yükselmiş, bizi perişan eden israfat içimizden çekilmiş, mukabilinde Risale-i Nur’un daima görmekte olduğumuz bereketi girmiş, halkın yüzü gülmüş. Bütün köyümüz halkı Üstadımız Said Nursi Hazretlerine mütemadiyen duacı, kalemle hizmet zevkini bulan talebeleriniz bizler, mütemadiyen Risale-i Nur’la Üstadımız Said Nursi Hazretlerine intisabımızla müftehiriz.

İzzetli ve Kıymetli Üstadımız! Sırr-ı ihlas ile gitmeyi seven bizler rıza-yı İlahîyi esas maksad yaptığımız için her vakit lüzumlu lüzumsuz mektuplarımızla sizi rahatsız etmemek için mektup yazmıyoruz. Sevgili Üstadımız bizi af buyursalar bu dünyada olduğu gibi ahirette de yakınlarında bulundurmak lütfunda bulunsalar, bu hem hakir, hem fakir, hem âciz, hem çok kusurlu talebelerinizin bütün emelleri bütün arzuları tamam olur. Bizler sevgili Üstadımız için dua etmesini bilmiyoruz ve ancak diyoruz: “Yâ Rabbi! Bize üstad olarak ihsan ettiğin bizim Üstadımız Said Nursi Hazretleri sana nasıl dua ediyorsa, işte bizler de Üstadımızın dua için açılan elleri altında sana âmin diyoruz.” Bizden, aziz ve mübarek Üstadımıza binler selam ve hürmetler hem dünya hem ukbâda olsun diyerek mektubumuzu tamam edip el ve ayaklarınızdan öperiz, Sevgili Üstadımız Efendimiz Hazretleri.

*Sava medrese-i nuriyesinde*
*duanıza muhtaç talebelerinizden*
*Mustafa Gül ve Ali Gül*

***
