---
title: "Emirdağ-I 414 : Kitapçı Ömer Lütfü’nün bir mektubu"
no: 414
id: "E1-414"
konu: "Kitapçı Ömer Lütfü’nün bir mektubu"
bolge: "Emirdağ-I"
donem: "Emirdağ 1 Dönemi"
date: 
yazar: "Said Nursî"
---

# Emirdağ-I 414 : Kitapçı Ömer Lütfü’nün bir mektubu

<p class="arabic" dir="rtl" title="Meal: “Subhân Allah’ın adıyla” * “Hiçbir şey yoktur ki O'nu hamd ile tesbih etmesin” [İsrâ 17:44]">بِاسْمِهِ سُبْحَانَهُ * وَاِنْ مِنْ شَىْءٍ اِلاَّ يُسَبِّحُ بِحَمْدِهِ</p>

<p class="arabic" dir="rtl" title="Meal: “Allah’ın selâmı, rahmeti ve bereketleri, üzerinize olsun.”">اَلسَّلاَمُ عَلَيْكُمْ وَرَحْمَةُ اللّٰهِ وَبَرَكَاتُهُ</p>

Sevgili ve mübarek Üstadım Hazretleri!

Cenab-ı Hak Teala ve Tekaddes Hazretlerine hadsiz hamd ve şükürler olsun ki, bizim gibi âcizleri Kur'an, iman ve Risale-i Nur dairesinde tenvir ile tarîk-i müstakîme hidayet eyledi. Zira Avrupa'da bulunduğum bir zamanlar ilim ve fennine dört elle sarılmakla beraber zâhiren yaldızlı hayatına da meftun olmaya başlamış, bu suretle tabiat ve dalalet bataklığı çirkâbına düşerek dünya ve ahiretimi perişan etmeye istidad göstermiştim. Vatanıma avdetimde bu hal-i acip bende devam etmek istiyor, fakat kalbimdeki iman ve ruhum buna razı olmuyor, nefsimi tazyik ediyor, "aman bir hidayet" diye çırpınıyordum. Nihayet şükür olsun Yaradanıma ve Allah Zülcelâl razı olsun siz Üstadımdan ki, Risale-i Nur’un iman hakikatleri imdadıma yetişti. Şimdi onun Kuran-ı Kerîm ve iman yolundaki nurlu dairesinde sevgili ve mübarek vatanıma ve milletime ve cemiyet-i beşeriyeye hayırlı bir uzuv olmaya çalışıyorum. Nur Risalelerinin iman derslerinden istifade etmek isteyen din kardeşlerimize öğretmeye ve ulaştırmaya çalışıyoruz. Bu din-i mübîn-i İslam yolunda yerleştirmekliğimi Cenab-ı Hakka karşı vaad ettiğim ve elyevm sekiz yaşında olan köleniz ve masum talebeniz Hakkı'ya Kuran-ı Kerîm'ini öğrettim. Maşallah Risale-i Nur'u da Kuran-ı Kerîm harfleriyle okumaya ve yazmaya başladı. İnşallah yakında yazdıklarını Onuncu Söz'e kadar siz Üstadıma göndereceğim ki sizin ind-i İlahîde müstecab hayırlı mübarek dualarınıza nâiliyetle hâl-i masumanesiyle Risale-i Nur dairesine dahil olabilsin, inşallahu Teâlâ. Ve Cenab-ı Hak Hazretlerinden dilerim ki, Sevgili habîbi Muhammed Mustafa (s.a.v.) Hazretlerinin hürmetine Kur'an'ı ve ilmini daha nice masumlar öğrensinler. Nitekim çokları öğreniyorlar ve Elhamdülillah yerleştiriyoruz. Kıyamete kadar bâki olduğuna iman-ı kâmilemiz var. İnşallah bunu hiçbir kuvvet söndüremeyecektir. Bunun çerâğı nuru kalplerde hakkın ateşiyle yanmaktadır. Gafletle geçen ömürlere acıyorum.

Denizli Hapsinden geldikten sonra medrese-i nuriyedeki maddi ve manevi lütuf ve ikram-ı İlahînin lezzetleriyle hakiki nurlu yolu yakînen görerek daha ziyade gayret ve şevk ile çalışmaya başladık. Elhamdulillah evladlarımın da hepsini Kuran yolunda yerleştirdim. Şimdi Risale-i Nur'u, Kuran harfleriyle son derece arzu ile yazıyorlar. Bunların risalelerini siz Üstadımız, Kastamonu'da iken göndererek müstecab dualarınızı almışlardı. Bilhassa henüz masum derecede bulunan Küçük Kerimem hakkında zat-ı Üstadâneleri talebenizin risaleciğine aynen şöyle yazmıştınız; "İnşallah Kerime'niz Saliha Isparta'daki Risale-i Nur şakirtlerinden yüzer mübarek masumların numunelerini gösterip bir çığır açacak." Elhamdülillah mübarek dualarınız ind-i İlahîde makbuliyetle aynen zâhir olarak Kuran ve Nur yolunda hadsiz terakki ettiğini görerek Büyük Allah'ıma şükürler ediyorum. Hatta lugatlarını da bir istidad-ı fevkalade ile süratle öğrenerek yazılmış ve yazılan Risale-i Nur eczalarının mukabele ve beraberce tashihinde bana yardım ile büyük bir müşkilimi halletmiş bulunuyor. Şimdi azami gayretle Risale-i Nur eczalarını ikmale çalışıyorum. İnşallah yakın âtîde muvaffak oluruz ümidindeyim. İman ve Kur'an yolunda elemsiz kedersiz çalışabilmekliğimiz için yalvarmaktayız. Yaratanımdan ümidim kesmem. Fakat ben çok kusurlu, fakir, zelil ve hakîr, âciz bir kulum. Onun için siz Üstadımın dualarına çok muhtacım.

Sevgili Üstadım! Sizi uzun yazılarımla rahatsız ettiğimden kusuruma bakmayıp kabul buyurmanızı mübarek ellerinizden öperek niyaz ederim ve nurlu dualarınızı dilerim.

*el-Bâkî Hüve’l-Bâkî*
*Kusurlu talebeniz,*
*İnebolu'daki Kitapçı*
*Ömer Lütfü*
