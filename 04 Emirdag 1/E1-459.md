---
title: "Emirdağ-I 459 : Ahmed Fuad’ın bir mektubu"
no: 459
id: "E1-459"
konu: "Ahmed Fuad’ın bir mektubu"
bolge: "Emirdağ-I"
donem: "Emirdağ 1 Dönemi"
date: 
yazar: "Said Nursî"
---

# Emirdağ-I 459 : Ahmed Fuad’ın bir mektubu

<p class="takdim">[Lâhika'ya girsin.Tadilini siz yaparsınız.]</p>

<p class="arabic" dir="rtl" title="Meal: “Subhân Allah’ın adıyla” * “Hiçbir şey yoktur ki O'nu hamd ile tesbih etmesin” [İsrâ 17:44]">بِاسْمِهِ سُبْحَانَهُ * وَاِنْ مِنْ شَىْءٍ اِلاَّ يُسَبِّحُ بِحَمْدِهِ</p>

<p class="arabic" dir="rtl" title="Meal: “Allah’ın selâmı, rahmeti ve bereketleri, ebedî ve dâimî olarak üzerinize olsun.”">اَلسَّلاَمُ عَلَيْكُمْ وَرَحْمَةُ اللّٰهِ وَبَرَكَاتُهُ اَبَدًا دَائِمًا</p>

Üstad-ı âlikadrimiz, sevgili efendimiz!

Hem bu biçare hakîr şakirdiniz, hem Safranbolu ve Eflani medrese-i nuriyesindeki şakirtleriniz bedeline siz fazilet-meâb ve aziz Üstadımız Efendimizi ziyaretle hürmet ve tazimlerimizin arz ve iblağı için Nurun küçük kahramanlarından Muallim Mustafa Sungur huzur-u fâzılânelerinize kabul buyurulursa hepimizi temsilen mübarek el ve ayaklarınızı öpecektir. Mustafa Sungur, nahiyemiz medrese-i nuriyesi mensuplarının çok kısa bir zamanda Risale-i Nur'dan feyiz-yâb oluşlarının bir numunesidir. Buradaki diğer talebeleriniz Nurları okuyarak, yazarak ve yazdırarak neşir ve tamimine çalışmakta ve bu işi her vazifenin fevkinde çok kudsi bir hizmet ve bir meslek bilmektedirler. Okuma ve yazma nimetinden mahrum olan binlerle ehl-i iman da bu hakîr şakirdinizin münhasıran Nurlar üzerindeki musahabe ve mevizalarını istima suretiyle imanlarını tahkim ve takviye etmektedirler.

Aziz Üstadım Efendim! Bir ağaç dalındaki ham meyve Güneş'in hararet ve nuruyla gün geçtikçe dolgunlaşarak olgunlaştığı gibi, halkımız da elhamdulillah Risale-i Nur’un güneşinin feyiz ve nuruyla günden güne imanlarında inkişaf ve kemale doğru mütezâyid bir terakki vardır. Bilhassa geçen yıllara nazaren nahiyemizde bu yıl Ramazan-ı Şerif de çok güzel geçmiştir. Halkımızda hususen nurcularda Risale-i Nur’un kazandığı tahkikî iman zembereğine takılmış ibadet, salih amel, takva ve hüsn-ü ahlak çarklarıyla güzel işleyen İslamiyet ruhu, akıl ve irade anahtarıyla Risale-i Nur'a bakarak kurulmuş ve ayarlanmıştır. Dua ve himmetlerinizle bu ayar bozulmadan inşallah ruhlarımız işleyecek ve son nefeslerimize kadar Risale-i Nur havasıyla teneffüs edecektir.

Cenab-ı Hak aziz ve mübarek Üstadımızdan ebediyen razı olsun. Mişârünileyhi sıhhatli ve saadetli ömürle muammer ve bütün Nur ailesini şefkat ve himayesinden ve hayır dualarından ayırmasın, âmin. Berzahta ve ebediyet âleminde dahi Fahr-ı Âlem ve Seyyid-ül Beşer, Sultan-ül Enbiya Efendimiz'in (S.A.V) âb-ı havz-ı kevserde şeref-i musahabetlerine mazhar sevgili Üstadımızın cemaat-i nuriyesiyle bir arada daim ve sabit eylesin, âmin, âmin, âmin.

Başta aziz kardeşimiz Mustafa Osman ve Hıfzı Efendiler olmak üzere buradaki bütün kardeşlerimiz hürmetle tekrar tekrar el ve ayaklarınızdan iştiyakla öper, saadetler içinde bereketli ömür ve afiyetlerinizi Cenab-ı Erhamürrâhimînden niyaz eyleriz.

*el-Bâkî Hüve’l-Bâkî*
*İltifatlarınıza hak kazanamayan,*
*hizmette kusurlu dualarınıza pek muhtaç şakirdiniz*
*Ahmed Fuad*
