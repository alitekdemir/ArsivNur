---
title: "Emirdağ-I 70 : Mustafa! Câmide az görüştük, lüzumlu bazı şeyler söyleyeceğim"
no: 70
id: "E1-70"
konu: "Mustafa! Câmide az görüştük, lüzumlu bazı şeyler söyleyeceğim"
bolge: "Emirdağ-I"
donem: "Emirdağ 1 Dönemi"
date: 
yazar: "Said Nursî"
---

# Emirdağ-I 70 : Mustafa! Câmide az görüştük, lüzumlu bazı şeyler söyleyeceğim

<p class="arabic" dir="rtl" title="Meal: “Her türlü noksan sıfatlardan yüce olan Allah’ın adıyla.”">بِاسْمِهِ سُبْحَانَهُ</p>

<p class="arabic" dir="rtl" title="Meal: “Allah’ın selâmı, rahmeti ve bereketleri, üzerinize olsun.”">اَلسَّلاَمُ عَلَيْكُمْ وَرَحْمَةُ اللّٰهِ وَبَرَكَاتُهُ</p>

Aziz, Sıddık Kardeşim Mustafa!

Câmide az görüştük. Lüzumlu bazı şeyler söyleyeceğim, hatırında kalsın.

**Evvelâ**: Bedre'deki yüz senelik vazifeyi on sene zarfında gören Sabri kardeşimizin samimî dostları olan Hakkı, Hulusi, (P.) Mehmed ve Barla'da Şamlı, Süleyman, Bahri gibi kıymettar kardeşlerimize benim tarafımdan çok selam ediyorum.

**Sâniyen**: Küçük Ali'nin büyük kardeşi mübarek Mustafa'nın Abdurrahman'dan irsiyet aldığı vazifesini, kahraman kardeşi ve mübarek mahdumu o vazifeyi tamamıyla görüyorlar. Onun vazifesi ve hizmeti devam ediyor, merak etmesin. Hâfız Mustafa, elhak merhum Hâfız Ali'nin zamanında onunla beraber ektikleri nuranî tohumların çok mübarek mahsulâtı var. Hem Hâfız Ali'nin (r.h.) vefatından sonra hapiste onun yerinde bana hizmeti, her vakit onu benim hatırıma getiriyor. Merhum Lütfü'nün ehemmiyetli vârislerinden Abdullah Çavuş, kahraman Tahirî ile Atabey'i Nurs karyem hükmüne getirmişler. İslamköylü Abdullah, Hâfız Ali (r.h.) zamanında Risale-i Nur'a çok hizmet etmiş. Onlara umumen selam ediyorum. Mübarek Tahirî'nin küçücük bir Medrese-i Nuriye hükmünde hanesindeki mübareklere dua ediyorum. Yeni bir Hâfız Ali (r.h.) nümunesini gösteren ve Milaslı Halil İbrahim'in sadakatını tam andıran İslamköylü Halil İbrahim ve orada ona benzeyen kardeşlerime de pek çok selam. Ve bilhassa Isparta'da kahraman Rüşdü'nün kahraman kardeşi Burhan bizi çok minnettar ettiğini ve az bir işle bize ve Risale-i Nur'a pek çok iş gördüğü için haslar içinde ismiyle duaya girdiğini söyleyiniz. Zaten sana şifahen söylemiştim, unutma. Hususi Zekâi'yi de gör ve de ki: “Cenab-ı Hakk'a şükrediyorum. Yine Zekâi namında ve suretinde biraderzadem Abdurrahman'ı yine bana verdi.” Daha şifahen söylediklerimi sen bilirsin, sen benim mektubumsun.

*Said Nursî*

***
