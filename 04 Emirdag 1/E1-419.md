---
title: "Emirdağ-I 419 : Bu yağmur, Zülfikar ve Asâ-yı Musa’nın fütuhatına kati bir emaredir"
no: 419
id: "E1-419"
konu: "Bu yağmur, Zülfikar ve Asâ-yı Musa’nın fütuhatına kati bir emaredir"
bolge: "Emirdağ-I"
donem: "Emirdağ 1 Dönemi"
date: 
yazar: "Said Nursî"
---

# Emirdağ-I 419 : Bu yağmur, Zülfikar ve Asâ-yı Musa’nın fütuhatına kati bir emaredir

<p class="arabic" dir="rtl" title="Meal: “Subhân Allah’ın adıyla” * “Hiçbir şey yoktur ki O'nu hamd ile tesbih etmesin” [İsrâ 17:44]">بِاسْمِهِ سُبْحَانَهُ * وَاِنْ مِنْ شَىْءٍ اِلاَّ يُسَبِّحُ بِحَمْدِهِ</p>

<p class="arabic" dir="rtl" title="Meal: “Allah’ın selâmı, rahmeti ve bereketleri, ebedî ve dâimî olarak üzerinize olsun.”">اَلسَّلاَمُ عَلَيْكُمْ وَرَحْمَةُ اللّٰهِ وَبَرَكَاتُهُ اَبَدًا دَائِمًا</p>

Aziz, sıddık kardeşlerim!

**Evvelâ**: Bütün ruh u canımızla, geçmiş rahmetli ve bereketli ve kerametli ve yağmurlu Mirac-ı Şerifinizi tebrik ve emsal-i kesiresiyle müşerref olmaklığınızı rahmet-i İlahiyeden niyaz ediyoruz. Ve bu sene, aynen geçen sene gibi, Mirac gecesinden evvelki gecede, hiç emsali görülmemiş bir tarzda yağmurun gelmesi ve Mirac Gecesi ve gündüzünde devam etmesi, kâinat ve anâsır bu mübarek geceyi alkışladığına bir alâmet olduğu gibi, Zülfikar ve Asâ-yı Musa’nın fütuhatlarına -hususen resmî dairelerde- bir emaresi olduğuna kanaatimiz katidir. Ve bu mübarek gecenin yarısına kadar şiddetli ve çalışmaya bir derece mâni bir rahatsızlık ve sancı birdenbire zâil olmaları bana kanaat verdi ki, bu mübarek gecede kardeşlerim sıhhat ve âfiyetim için duaları, hakkımda makbuliyetinin eseri olduğuna ve o gecenin bir miktarında ziyade hastalık cihetiyle herbir saati on saat kadar sevaplı bulunmasını bir nevi manevi müjde aldım, Allah’a şükrettim. “Erhamürrâhimîne hadsiz şükür olsun” dedim.

**Sâniyen**: Nurun bir kumandanı kardeşimiz Re’fet Bey'in Ankara seyahatiyle Nurlara az bir zamanda büyük bir hizmete muvaffak olduğuna şüphe yoktur. İnşallah yakında eseri görünecek. Hususen Diyanet Riyasetinin müntesipleri umumen Zülfikar ve Asâ-yı Musa mecmualarını takdir ve tahsin ile karşılamaları ve tenkit değil, belki himaye ve müdafaa edeceklerine söz vermeleri, çok ehemmiyetli bir hâdisedir ve Zülfikar ve Asâ-yı Musa’ya parlak bir ilannamedir.

**Sâlisen**: Konyalı faal kardeşimiz Sabri’nin makine ve yardım hakkındaki fikri ve merdliği şayan-ı takdirdir. Bin maşallah! Hem çok büyük hayrı ve menfaatı bulunan bu yeni musibetimize ve maddi zararınıza tam bir mukabele ve o yaraya bir merhem hükmünde isabetli bir fikirdir.

**Râbian**: Abdurrahman Çelebi Salahaddin’in şarkta kaç sene evvel ektiği Nur tohumları, Hulusi’nin sa’y u gayretiyle tam sünbüllenmeye başlamış. Bu iki Abdurrahmanlar o kudsî hizmette beraberdirler. Cenab-ı Hak onların emsallerini çoğaltsın, âmin. Nur’un rükünlerinden Halil İbrahim’in küçük kasideciğini ve Refet Bey’in mektubunu Lâhika’ya geçirmek için beraber takdim ediyoruz. Umum kardeşlerimize binler selam ve dua ediyoruz.

*el-Bâkî Hüve’l-Bâkî*
*Kardeşiniz*
*Said Nursî*
