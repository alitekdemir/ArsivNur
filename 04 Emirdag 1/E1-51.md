---
title: "Emirdağ-I 51 : Hizb-i Nuriye'nin hulasat-ül hulasası"
no: 51
id: "E1-51"
konu: "Hizb-i Nuriye'nin hulasat-ül hulasası"
bolge: "Emirdağ-I"
donem: "Emirdağ 1 Dönemi"
date: 
yazar: "Said Nursî"
---

# Emirdağ-I 51 : Hizb-i Nuriye'nin hulasat-ül hulasası

<p class="arabic" dir="rtl" title="Meal: “Her türlü noksan sıfatlardan yüce olan Allah’ın adıyla.”">بِاسْمِهِ سُبْحَانَهُ</p>

<p class="arabic" dir="rtl" title="Meal: “Allah’ın selâmı, rahmeti ve bereketleri, üzerinize olsun.”">اَلسَّلاَمُ عَلَيْكُمْ وَرَحْمَةُ اللّٰهِ وَبَرَكَاتُهُ</p>

Aziz, Sıddık Kardeşlerim!

**Evvela**: Sizin leyâli-i aşere olan mübarek o geçmiş gecelerinizi ve kudsi bayramınızı ruh u canımızla tebrik ediyoruz. Cenab-ı Hak, rahmet ve keremiyle ve hıfz u himayetiyle ve tevfik ve hidayetiyle, Risale-i Nur'un tab ve intişarına ve Kur'an-ı Muciz-ül Beyan'ın tevafuklu tabına sizleri muvaffak eylesin, âmin!

**Sâniyen**: Risale-i Nur'un bir hulasası olan Âyet-ül Kübra ve Hizb-i Nuriye'nin bir hulasat-ül hulasası hükmünde otuzüç kelime-i tevhidin namaz tesbihatında eskiden beri okuduğum ve Risale-i Nur'un ekser hakikatları namaz tesbihatında inkişaf etmesiyle hayalim fazla tevessü ederek, o otuzüç kelime-i tevhid herbirisini kâinatın bir tabaka-i mahlukatının lisan-ı haliyle söylediği o kelimeyi ben o lisan ile söylüyorum gibi o küllî lisan-ı hal benim cüzî lisan-ı kalimin aynı olur. Ben kemal-i zevk ile okuyorum. Size de suretini gönderiyorum. Benim şüphem kalmadı ki <span class="arabic" dir="rtl" title="Meal: “Bir saat tefekkür...”">تَفَكُّرُ سَاعَةٍ الخ</span> sırrını taşıyan Hizb-i Nuriye'nin on onbeş dakika zarfında bu hulasat-ül hulasası dahi aynı sırrı taşıyor. Arabî bilmeyenler Âyet-ül Kübra'nın mertebelerini güzelce anlasalar, bu Arabî parça tam anlaşılır. Arabî bilmeyen birkaç defa ikisine baksa, tam anlayacak. Bunu ben yirmidört saatte bir defa, ya sabah namazının tesbihatında veya başka vakitte en ziyade usandığım ve sıkıntı zamanında okuyorum. Bana ulvî bir inşirah verir, usancı izale eder. Münasip gören Âyet-ül Kübra ve Hizb-i Nuriye'nin âhirinde yazabilir. Eğer Meyve ve Hüccetullah-il Bâliğa eski hurufla tab edilse, onların âhirinde yazılsa münasip olur. Manidardır ki; Âyet-ül Kübra ve Risale-i Nur'un ekser hakikatları, Ramazan'da ve tesbihatında zuhuru gibi, bu Hulasat-ül Hulasa aynen Ramazan'da ve tesbihatta zuhur etti.

**Sâlisen**: Bugünlerde haber aldım ki; heyet-i vekile, benim nüfusumu Kastamonu'dan alıp Emirdağı'na nakletmeye karar vermişler. Anlaşılıyor ki, Risale-i Nur'a ve talebelerine ilişmeye bahane bulamıyorlar. Yalnız ehemmiyetsiz şahsıma ehemmiyet veriyorlar, kayıdlar altına alıyorlar. Ben de size bütün kuvvetimle temin ediyorum ki, ben ruh u canımla, onların Risale-i Nur ve talebelerine ilişmeye bedel, bana ilişmelerini iftihar ile kabul ediyorum. Güya başka yerlerde birden bana iltihak ediyorlar ve men'ine çare bulamıyorlar. Fakat burada tam çare bulmuşlar zannedip böyle muamele oluyor. Siz hiç müteessir olmayınız. Benim bu vaziyetim, Risale-i Nur şakirdlerinin fütuhatlarına bir vesiledir. İnayet-i merhamet-i İlahiye, hakkımda ehl-i dünyanın haksızlıklarını büyük bir hayra çevirecek kanaatındayım. Zaten mesleğimizde zaman, mekân sohbetimize mani olamaz. Şarkta, garbda, hatta âhirette, berzahta olsa da beraberiz. Mesela, berzahta Hâfız Ali (r.h.), hergün manen yanımızdadır. Bu hakikata binaen, sûrî ayrılmaya, hatta ölüme ehemmiyet vermemeliyiz.

**Râbian**: Medrese-i Nuriye kahramanlarından Marangoz Ahmed'in bülbülü, gül fabrikasının mübarek gülcü kâtibinin bülbülünü tasdik etmesi pek latif olmuş. Zaten baharda umum kuşlar namına nebatat kafilelerinin erzak-ı hayvaniyeyi getirmelerine karşı bülbüller bir hatiptir ki; onları, kuşlar namına alkışlıyor. Risale-i Nur'un kuşlar tarafından alâkadarlıkları içinde elbette yine başta bülbül görünmek lâzım geliyor ki, göründü.

Safranbolulu muhlis, metin kardeşimiz Mustafa Osman, “buradaki kardeşlerime bir iki mektup gönderdim” diyor. Mektupların cevabını alamadığından telaş etmiş, etmesin. İhtiyata binaen ve Isparta vasıtasıyla muhabereye itimaden ona ayrı mektup yazılmamış, merak etmesinler. Kastamonulu kardeşlerimiz de telaş etmesinler. Nüfusumun buraya nakli, Kastamonu ve onlarla alâkamı gevşetmez; bilakis daha kuvvetli beni onlarla bağlıyor. Ben ekser vakitte hayalen ve manen kendimi Kastamonu'nun mübarek dağlarında ve o kardeşlerimin yanında buluyorum.

*el-Bâkî Hüve’l-Bâkî*
*Kardeşiniz*
*Said Nursî*

***
