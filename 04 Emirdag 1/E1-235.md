---
title: "Emirdağ-I 235 : Emirdağ talebelerinin bir mektubu"
no: 235
id: "E1-235"
konu: "Emirdağ talebelerinin bir mektubu"
bolge: "Emirdağ-I"
donem: "Emirdağ 1 Dönemi"
date: 
yazar: "Said Nursî"
---

# Emirdağ-I 235 : Emirdağ talebelerinin bir mektubu

<p class="takdim">[Hem Lahika'ya, hem Isparta, hem İnebolu'ya gitsin]</p>

<p class="arabic" dir="rtl" title="Meal: “Subhân Allah’ın adıyla” * “Hiçbir şey yoktur ki O'nu hamd ile tesbih etmesin” [İsrâ 17:44]">بِاسْمِهِ سُبْحَانَهُ * وَاِنْ مِنْ شَىْءٍ اِلاَّ يُسَبِّحُ بِحَمْدِهِ</p>

<p class="arabic" dir="rtl" title="Meal: “Ramazan ayında okunan Kuran harflerinin sevapları adedince Allah’ın selamı, rahmeti ve bereketleri üzerinize olsun.”">اَلسَّلاَمُ عَلَيْكُمْ وَرَحْمَةُ اللّٰهِ وَبَرَكَاتُهُ بِعَدَدِ ثَوَابَاتِ قِرَائَةِ حُرُوفِ الْقُرْآنِ فِى شَهْرِ رَمَضَانَ</p>

Çok aziz, çok kıymettar, çok şefkatli ve merhametli, nuruyla cihana şan u şeref veren, âciz, fakir ve hakir kalblere iman dolduran, kurtarıcımız, anamız ve babamız, Üstadımız Efendimiz Hazretleri!

Kalblerimizden coşan sevgi ve saygı ile ol mübarek gülden nazik hatır-ı âlînizi candan sual eder, el ve ayaklarınızdan ve eteklerinizden öper ve iki cihan içinde ehl-i iman için bir nimet ve bir lütf-u İlahî olan o mübarek vücud-u şerifinizin sıhhat ve âfiyet ve selamet kadîm olması için Cenab-ı Rabb-ül Mennân Hazretlerinden tazarru ve niyaz eyleriz.

Mübarek senenin bir ayı ve ayların sultanı, ömrümüzün leyle-i kadri ve âhiret şehrinin kârlı pazarı olan, mübarek müminlere nur saçan ve Nurculara çok uğurlu gelen ve gelirken her iki kanadında iki aded makine getiren, Risale-i Nur’u çoğaltmaya sebep olan şehr-i ramazan-ı şerifinizi tebrik eder ve bu uğurlu aydaki hasenatın Zat-ı Sevgili Üstadımız ve umum Risale-i Nur talebeleri ve ehl-i iman için binler aylardan hayırlı olmasını diler ve bizleri dalalet ve gaflet bataklıklarından kurtarıp nurlarıyla imdadımıza yetiştiren Cenab-ı Erhamürrâhimîn’e milyarlar defa şükreder ve

<p class="arabic" dir="rtl" title="Meal: “Âlemlerin Rabbi olan Allah'a, verdiği nimetlere vâfi, ziyadesine de kâfi gelen bir hamd ile hamd ederim.”">اَلْحَمْدُ لِلّٰهِ رَبِّ الْعَالَمِينَ حَمْدًا يُوَافِى نِعَمَهُ ويُكَافِئُ مَزِيدَهُ</p>

deriz.

Yeni bir muvaffakiyet ve keramet-i Nuriye olan canımızdan kıymetli Üstadımız, bundan bir sene evvel ihbar ve iş’ar ve tebşir buyurduğunuz bu açık ve aşikâr olan "Hatt-ı Kuran o matbaacıların kirli ve lâyık olmayan ellerine verilmez. Bunlara bedel yine Risale-i Nur talebeleri binler nüshaları kendi mübarek ve tahir elleriyle yazacaklar" emrinizin çok zahir bir tasdikçisi olarak elde edilen hârikulâde makinenin Isparta ve İnebolu medrese-i Nuriyesinde milyonlar kalem yerine muvaffakiyetle çalışması bizleri nihayetsiz derece sevinç ve sürurlara garketti. Bu uğurlu makineleri ve çalışan Kuran hizmetkârlarını biz Emirdağı talebeleri tebrik ve takdis ederiz.

Yine öpmeye, koklamaya doyamadığımız el ve ayaklarınızdan öper ve ehl-i imana iki cihanda gayet müessir olan hayır dualarınızı bahr-i umman kadar âcizleri, biz karayüzlüler bekler, dileriz, Efendimiz Hazretleri.

*Emirdağ talebeleri namına kusurlu günahkar asi talebelerinizden,*
*Terzi Raşid, Sıhhiye Hayri, Terzi Sâdık, Mehmed Ceylan,*
*Camcı Mehmed, Hasan, Terzi Mustafa, Kasap İbrahim Osman*

Çok mübarek Üstadımız Efendimiz! Görmeyi çok arzu ettiğimiz mübarek İnebolu ve gül kokulu Ispartalıların aldığı uğurlu ve hayırlı makinelerin levazımatına yardım için küçücük Emirdağı’nın biçare talebeleri bir yardım olmak üzere şimdilik her makineye yüzer lira ayırıp hazırladılar. Yerlerine göndermemize yüksek müsaade-i âlilerini candan rica eder, ellerinizi öperiz.

***
