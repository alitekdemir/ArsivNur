---
title: "Emirdağ-I 289 : Kâtib Osman'ın mektubu"
no: 289
id: "E1-289"
konu: "Kâtib Osman'ın mektubu"
bolge: "Emirdağ-I"
donem: "Emirdağ 1 Dönemi"
date: 
yazar: "Said Nursî"
---

# Emirdağ-I 289 : Kâtib Osman'ın mektubu

<p class="arabic" dir="rtl" title="Meal: “Subhân Allah’ın adıyla” * “Hiçbir şey yoktur ki O'nu hamd ile tesbih etmesin” [İsrâ 17:44]">بِاسْمِهِ سُبْحَانَهُ * وَاِنْ مِنْ شَىْءٍ اِلاَّ يُسَبِّحُ بِحَمْدِهِ</p>

<p class="arabic" dir="rtl" title="Meal: “Allah’ın selâmı, rahmeti ve bereketleri, ebedî ve dâimî olarak üzerinize olsun.”">اَلسَّلاَمُ عَلَيْكُمْ وَرَحْمَةُ اللّٰهِ وَبَرَكَاتُهُ اَبَدًا دَائِمًا</p>

Çok mübarek, çok sevgili Üstadımız Efendimiz Hazretleri!

İrsal buyurmuş olduğunuz birinci mektubunuzda geçen leyali-i aşeremizin her bir gecesi bir leyle-i kadir ve leyle-i berat ve leyle-i miraç kadar büyük kıymetleri olduğunu Kuran-ı Azîmüşşan’ın <span class="arabic" dir="rtl" title="Meal: “Fecr'e andolsun, On Gece'ye andolsun” Fecr 89/1-2">وَالْفَجْرِ وَلَيَالٍ عَشْرٍ</span> sure-i celilesi isbat ederek ve o gecelerde biz âciz kusurluların dualarımızın makbuliyeti için rahmet-i İlahiyeye el açıp dua ettiğinizden çok memnun ve müteşekkiriz. Cenab-ı Hakk’a hadsiz, hududsuz şükürler olsun ki, şu âhirzamanda biz âcizleri insan olarak yaratıp kendi zâtına kul ve Habîb-i Zîşan Efendimiz Hazretlerine ümmet olarak halkedip ve siz çok mübarek ve hak hakikatlerin kahramanı ve Hazret-i Kuran’ın ser-tercümanı olan Üstadımız Hazretlerine talebe ve bu zamana kadar bir daha misli getirilmeyen Risale-i Nur’a şakirt olduğumuza medyun-u şükranız. Ve esrar-ı Kuraniye ve imaniyenin hakikatlerini bize öğreten siz hamiyetperver ve sabır kahramanı Üstadımız Efendimiz Hazretleri için milyonlar sene ömrümüz olsa, gece ve gündüz hizmetinizde bulunsak ve daima Cenab-ı Hakk’a saadet ve selametiniz için dualar yapsak yine hakkınızı ödeyemeyeceğiz.

Cenab-ı Risaletpenah Hazretleri olan Nebiyy-i Zîşan Sallallahu Aleyhi Vesellem Efendimiz Hazretleri dünyaya teşrifinde “ümmetî, ümmetî” ve âhirete, dâr-ı bekaya teşrif buyurduklarında yine “ümmetî, ümmetî” diye Mevlâsına kavuştuğu gibi, siz aziz Üstadımız da sekerat gibi olan dehşetli ve ağır hastalık ve sıkıntılarınızda biz âciz kusurlulara dua ediyorsunuz. Cenab-ı Hak, ümmet-i Muhammed’in selamet ve saadeti için yaptığınız dualarınızı ind-i uluhiyetinde kabul buyursun, âmin. Ve Hazret-i İbrahim Aleyhisselâm’ın bu yevm-i arefe ve bayram gününde gözünün yaşını dindiren ve İsmail Aleyhisselâm’ı bıçaktan kurtarıp selamete çıkaran ve bütün melaikeleri ve enbiya ve evliya ruhlarını şâd ve hurrem eden bu mübarek günler hürmetine Cenab-ı Hak vücud-u şerifinize şifa versin, âmin. Ve bu mübarek arefe ve bayramların emsal-i kesîresiyle müşerref eylesin, âmin. Ve biz âciz kusurluları Nur’un fütuhatı için ve dünyaya ilânı için izn-i İlahî ile arkanıza alıp hak ve hakikatleri meydana çıkardığınız gibi, öyle de yine dünyada bizleri peşinize alıp hacca götürüp Nebiyy-i Zîşan Sallallahü Aleyhi Vesellem Efendimiz Hazretlerinin eşiğine yüzümüzü sürmek, gözyaşlarımızı akıtmaklar nasip ve müyesser eylesin, âmin. Ve âhirette de yine ol Nebiyy-i Zîşan Efendimiz Hazretlerinin şefaatini cümlemize ihsan eylesin, âmin, âmin, âmin.

Bu taraftan cümle kardeşlerimiz kalbler dolusu selam ile mübarek el ve ayaklarınızdan öper ve bayram-ı şerifinizi tebrik ederek emsal-i kesîresiyle müşerref olmaklığınızı tekrar tekrar Cenab-ı Vâcibü'l-Vücud Hazretlerinden temenni ve niyaz ederiz, Efendimiz Hazretleri.

*Kusurlu talebeniz ve duanıza muhtaç*
*Kâtib Osman*
