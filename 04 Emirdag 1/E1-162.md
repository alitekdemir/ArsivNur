---
title: "Emirdağ-I 162 : İnşallah bir sebep çıkar, o istibdadı kıracak"
no: 162
id: "E1-162"
konu: "İnşallah bir sebep çıkar, o istibdadı kıracak"
bolge: "Emirdağ-I"
donem: "Emirdağ 1 Dönemi"
date: 
yazar: "Said Nursî"
---

# Emirdağ-I 162 : İnşallah bir sebep çıkar, o istibdadı kıracak

<p class="arabic" dir="rtl" title="Meal: “Subhân Allah’ın adıyla” * “Hiçbir şey yoktur ki O'nu hamd ile tesbih etmesin” [İsrâ 17:44]">بِاسْمِهِ سُبْحَانَهُ * وَاِنْ مِنْ شَىْءٍ اِلاَّ يُسَبِّحُ بِحَمْدِهِ</p>

<p class="arabic" dir="rtl" title="Meal: “Asa-yı Musa mecmuasının harfleri adedince Allah’ın selamı, rahmeti ve bereketleri ebediyen üzerinize olsun.”">اَلسَّلاَمُ عَلَيْكُمْ وَرَحْمَةُ اللّٰهِ وَبَرَكَاتُهُ بِعَدَدِ حُرُوفِ مَجْمُوعَةِ عَصَا مُوسٰى</p>

Aziz, Sıddık Kardeşlerim! Çok ehemmiyetli mektuplarınıza bir tek muhtasar cevaba mecburiyetim var.

**Evvelâ**: Sualleri çok nurlu hakikatların zuhuruna vesile olan Re’fet’in, hem masumlara Kur’an ve Nurları ders vermesi, hem kendisi Nur Lemalarıyla meşgul olması, hem tashihatta bana ve Hüsrev’e yardım etmesi, hem İstanbul’da Asâ-yı Musa’nın insaflı âlimlerin ellerine geçmesine çalışması, çok şayan-ı tebriktir. Ve yeni sualine şimdi cevap verilmez, daha zamanı gelmemiş.

**Saniyen**: Kahraman Burhan’ın Serbest Fırkası’nın reisine verdiği cevap güzeldir. Evet Nurcular, siyasetlerle alâkaları olmaz. Yalnız iman hakikatlarıyla bütün hayatları bağlıdır. Şimdiye kadar gizli komiteden, siyaseti dinsizliğe ve zındıkaya âlet edenler, istibdad-ı mutlakla Nurcuları ezdiler. İnşallah bir sebep çıkar [^1] o istibdadı kıracak, masum ve mazlum Nurcuları kurtaracak. Fakat çok dikkat ve ihtiyat lâzımdır. Risale-i Nur, dünyada her cereyanın fevkinde bulunması ve umumun malı olması cihetiyle, bir tarafa tâbi ve dâhil olmaz. Belki mütecaviz dinsizlere karşı haklı tarafa yardımcı olur ve dost olur ve ihtiyat kuvveti hükmünde onlara bir nokta-i istinad olur. Fakat siyaset hesabına değil; [^2] belki Nurların intişarı ve maslahatı hesabına bazı kardeşler; Nurlar namına değil, belki kendi şahısları namına girebilir. Hususen mübarek Isparta’nın şimdiye kadar Nurlar medresesi olması ve muarızların dahi ona çok ilişmemesi noktasında, dâhilde tarafgirane vaziyet almamak, muterizlerin nedametine ve hakikate dönmelerine bir vesile olabilir. Siz daha iyi bilirsiniz.

**Salisen**: Salahaddin’in mektubu, birkaç cihette ehemmiyetlidir. Amerika âlimleri, elbette Asâ-yı Musa Risalesine lâkayd kalmayacaklar. Eğer dini, din için seven kısmının ellerine geçse, fütuhat yapar. Yoksa bazı enaniyetli hocalarımız gibi, kıskançlık damarıyla neşrine ve tervicine çalışmaları meşkuktur. Her ne ise, inayet-i İlahiyeye havaledir.

Madem Salahaddin evlenmek için kati karar vermiş ve refikasını dahi Nurlara hizmetkâr yapmasını azmetmiş; babasının rızasını alsın ve Nurların hatırı için herşeyini Nurlara feda eden babası dahi ondan gücenmesin, kusuruna bakmasın, diye istiyorum. Mektubunda misyonerlere karşı Asâ-yı Musa’yı “atom bombasından daha tesirlidir” diye söylemesi beni memnun etti.

**Râbian**: Barlalı Sıddık Süleyman’ın mektubu beni eski zamana getirdi. Çok defa hayalen gezdiğim ve oturup o zamanda okuduklarımı tekrar edip hazîn hazîn müştakâne ağladığım o sevimli yerlerde gezdirdi. Hususen aynı gün daha mektubunu almadan Tomsu kayasının başına hayalen çıktım. Sıddık Süleyman’la mübarek âhiret kardeşim Hâfız Hâlid’in bana çay pişirdiklerini ve içirmelerini gördüm, mütehassirane âh ve oh dedim. Hem Re’fet’in, hem Salahaddin’in, hem Süleyman’ın, hem Kâzım’ın Barla hesabına; hem Âsiye’nin mektubunu Lâhika’ya geçirdik ve size gönderdik.

**Hâmisen**: Tab hakkında Âyet-ül Hasbiye’nin yalnız birinci mertebesi şimdilik kalsın, tab’a girmesin. Yoksa öteki mertebeler İhtiyar Risalesiyle münasebettardır. Hem ihtiyarlar hakkında Yirmibirinci kısa mektubu İhtiyar Risalesinin âhirinde olsa münasiptir. Umum kardeşlere selâm.

*el-Bâkî Hüve’l-Bâkî*
*Kardeşiniz*
*Said Nursî*

***

***
[^1]: Demokrat çıktı, bir derece kırdı.
[^2]: Bunu yazdığım bugün, Afyon valisi buraya gelip şiddetli Serbest Fırka aleyhinde bulunmuş.
