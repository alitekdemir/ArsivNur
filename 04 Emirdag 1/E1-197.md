---
title: "Emirdağ-I 197 : Hüsrev’in mektubu"
no: 197
id: "E1-197"
konu: "Hüsrev’in mektubu"
bolge: "Emirdağ-I"
donem: "Emirdağ 1 Dönemi"
date: 
yazar: "Said Nursî"
---

# Emirdağ-I 197 : Hüsrev’in mektubu

<p class="takdim">[Hüsrev’in mektubudur, Lahika’ya..]</p>

<p class="arabic" dir="rtl" title="Meal: “Subhân Allah’ın adıyla” * “Hiçbir şey yoktur ki O'nu hamd ile tesbih etmesin” [İsrâ 17:44]">بِاسْمِهِ سُبْحَانَهُ * وَاِنْ مِنْ شَىْءٍ اِلاَّ يُسَبِّحُ بِحَمْدِهِ</p>

<p class="arabic" dir="rtl" title="Meal: “Allah’ın selâmı, rahmeti ve bereketleri, ebedî ve dâimî olarak üzerinize olsun.”">اَلسَّلاَمُ عَلَيْكُمْ وَرَحْمَةُ اللّٰهِ وَبَرَكَاتُهُ اَبَدًا دَائِمًا</p>

Çok mübarek, çok sevgili, çok aziz, çok kıymettar Üstadımız Efendimiz Hazretleri!

Safranbolulu kardeşlerimizin tebrikleri münasebetiyle yazılan ve sevgili Üstadımızın şan ve şereften ve şahsi medihlerden hoşlanmadıklarını, hem bu gibi enaniyeti kamçılayan kelimelerin kabulüne İhlas Lemalarının müsaade etmediğini, yalnız talebe-i Nur’un hüsn-ü zanlarını kırmamak için ve Risale-i Nur’a karşı sadakat ve kanaatlerine bir emare olduğu için bazı müfrit tabirlerin zaruretle kabul edildiğini bildiren mübarek mektubunuzla beraber aynı günde gelen ve mübarek aylarda Nurcuların şirket-i maneviyesine pek çok kudsî servet gireceğini tebşir eden, hem latif, tatlı, manidar tevafuklarıyla sevgili Üstadımızın rızkında bereket ve inayeti müjdeleyen bir mübarek mektubunuzu daha aldık ki, bu mübarek mektubunuzla Nurcuları yutmak için koşan tağut hücumlarının sona erdiğini; Arzı istila için saldıran küfür ve inkârın şiddetli tazyikinin nihayete yaklaştığını, bütün dehşetiyle Nurcuları mütemadiyen ezen bu zulümlü ve zulmetli gecenin metaını toplayarak ufûle hazırlandığını; bu merhametsiz beşer semasının âfâkını saran rahmetsiz kara bulutlarının çekilmekte olduğunu; dalalet ve ilhadın kahhar elleriyle attığı zehirli gazları içinde son günlerini yaşadığını mana-yı işarî ile haber veriyorsunuz. Ve letaif-i insan ile ruh-u beşere dehşetli cehennem ateşleri biriktiren bu münkerat asrında ızdırabından mütemadiyen inleyen Nurculara sonsuz müjdeler, beşaretler saçıyorsunuz. Ruha inşirah verecek bir tatlı nesîm için mütemadiyen gözyaşları döken talebelerinize nihayetsiz in’amlar, ihsanlar yağdırıyorsunuz.

İşte bu kıymettar, sevimli, mübarek mektubunuzla birlikte gönderilen ve lâhikalarımıza geçmesi emredilen bu kusurlu Hüsrev’in, Mucizatlar Mecmuası hakkında yazdığı kusurlu mektubuyla, mübarek kardeşimiz Hasan Feyzi’nin vazife-i Nuriyesini pek ciddi bir surette ifa ederken sevimli Üstadımıza fidye-i necat olarak giden ve âlem-i misale istirahata çekilen şanlı şehid Hâfız Ali kardeşimiz hakkında kaleme aldığı çok hoş, çok hazin, hakikaten takdir edilen manzum mersiyesini aldık. Bu mübarek şanlı şehid, Üstadımızın mübarek duaları arasında silsile-i aktab içine girdiği gibi feragatkârane fedakârlığıyla Nurcu kardeşlerinin kalblerine de girmiştir. Bu şanlı şehid kardeşimizin aramızdan muvakkaten müfarakatı, Risale-i Nur hesabına bize çok ağıra mal olmuş. Fakat mukabilinde bize öyle bir Üstad kazandırmış ki, bütün talebeler bu mübarek Üstad için seve seve fidye-i necat olmaya hazırdır. Bu büyük şanlı şehidi, bu güzel manzum mersiyesiyle her an bize hatırlatmaya vesile olan ve Risale-i Nur’un hoş bir bülbülü denmeye seza bulunan mübarek kardeşimiz Hasan Feyzi’den Cenab-ı Hak ebediyen razı olsun, âmin, âmin, âmin.

Bu şanlı şehidin inde’l-uluhiyetteki makbuliyetinin yüksekliğine ve kerametlerinin ulviyetine bir emaredir ki, Onüçüncü Şua’ı yazarken manzum mersiyesi elime verilmiş. Sevgili Üstadımıza bu mektubu yazarken mübarek şanlı şehid Hâfız Ali ile birlikte vefat eden Homalı bir Ali ve Denizli hapsindeki Risale-i Nur’a tabi Mustafa, bu üçünün selametimiz hesabına feda olduklarını bildiren sevgili Üstadımızın mektublarını yazmıştım. Ne kadar gariptir ki, iki seneden beri sevgili Üstadımızda olan bu şanlı şehidin bu şanlı yazıları, kendi vefatıyla ve gösterdiği fedakârlığıyla alâkadar mektubunu yazarken gönderilsin. Bu dört mektup, lâhikalarımıza kaydedilerek kardeşlerimize gönderilmiştir

*el-Bâkî Hüve’l-Bâkî*
*Kusurlu talebeniz*
*Hüsrev*

***
