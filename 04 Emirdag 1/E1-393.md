---
title: "Emirdağ-I 393 : Bu baharın maddi, manevi fırtınalarının içinde.."
no: 393
id: "E1-393"
konu: "Bu baharın maddi, manevi fırtınalarının içinde.."
bolge: "Emirdağ-I"
donem: "Emirdağ 1 Dönemi"
date: 
yazar: "Said Nursî"
---

# Emirdağ-I 393 : Bu baharın maddi, manevi fırtınalarının içinde..

<p class="arabic" dir="rtl" title="Meal: “Subhân Allah’ın adıyla” * “Hiçbir şey yoktur ki O'nu hamd ile tesbih etmesin” [İsrâ 17:44]">بِاسْمِهِ سُبْحَانَهُ * وَاِنْ مِنْ شَىْءٍ اِلاَّ يُسَبِّحُ بِحَمْدِهِ</p>

<p class="arabic" dir="rtl" title="Meal: “Allah’ın selâmı, rahmeti ve bereketleri, ebedî ve dâimî olarak üzerinize olsun.”">اَلسَّلاَمُ عَلَيْكُمْ وَرَحْمَةُ اللّٰهِ وَبَرَكَاتُهُ اَبَدًا دَائِمًا</p>

Aziz, Sıddık Kardeşlerim!

**Evvelâ**: Bu baharın maddi, manevi fırtınalarının içinde bu derece Nur'un neşrine hizmet ve Hüsrev'in rahatsızlığıyla beraber yine az-çok çalışması, Re'fet'in başka bir sahada Zülfikar'ın neşrinde faaliyeti ve dört elmas kalemlerin makineye sermaye yetiştirmesi büyük bir inayet-i İlahiyedir. Cenab-ı Hak sizleri muvaffak eylesin, âmin.

**Saniyen**: Faal ve fikri isabetli kardeşimiz Re'fet Bey'in bir kısım yeni mektupların makine ile neşri güzeldir. Fakat şimdilik makinenin vazifesi çok ehemmiyetlidir. Başka işler o ehemmiyetli vazifeye zarar vermemek için şimdilik onunla olmasın. Kahraman Tahirî'nin gönderdiği kısa münacat sıhhatlidir fakat yalnız baştaki kısmın tercümesi var. Şimdi tam tercüme etmeye hâlim müsade etmiyor, aynen yazılsın. Bu kısacık münacat gösteriyor ki, enaniyet-i nefsiye ve hissiyat-ı hayatiye Risale-i Nur'un telifi zamanında hükmetmemişler, Nurların ihlas ve safiyetini bulandırmamışlar. Eski Harb-i Umumi'de daima şehid olmaya muntazır olduğumdan İşarat-ül İ'caz Tefsiri tam halis yazıldığı gibi, bu münâcattaki tam rabıta-i mevtin kuvvetli tezahürü dahi Nurları safi ve hâlis bir mahiyet almasına vesile olmuş. İnşallah hissiyat-ı nefsaniye karışmamış.

**Salisen**: Medrese-i Nuriye kahramanlarından ve Mehmedlerin ve Ahmedlerin vârislerinden Marangoz Ahmed'in tafsilatlı ve samimi mektubu "Medrese-i Nuriyenin bütün halkı birden şakird olmaları ve âhirzamanda gelecek büyük zatın elinde manevi bir kılıcı Zülfikar Risalesi olacağını ve Mederesetüzzehra sâir vilâyetlere imam ve üstad hükmüne geçeceğini" diye Medrese-i Nuriye'nin umum talebeleri namına müjde vermesi, inşallah hakikati çıkacak. Ve o beklenilen zatın gelmesi ile görülecek. O mektubu tâdil ve ihtisar ettikten sonra lahikaya geçirebilirsiniz.

**Rabian**: Kahraman Süleyman Rüşdü geldi, kısacık görüştük. Umumunuzun bedeline gördük ve bizim bedelimize de sizi ziyaret edip görüşecek. Zaten her vakit kendimi hayalen sizin yanınızda buluyorum. Ayrılmamışız, inşallah ayrılmayacağız da. Umumunuza binler selam ve dualar ederiz.

*el-Bâkî Hüve’l-Bâkî*
*Kardeşiniz*
*Said Nursî*
