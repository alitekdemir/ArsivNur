---
title: "Emirdağ-I 2 : Mustafa Kemal’in teklifini niçin kabul etmedin?"
no: 2
id: "E1-2"
konu: "Mustafa Kemal’in teklifini niçin kabul etmedin?"
bolge: "Emirdağ-I"
donem: "Emirdağ 1 Dönemi"
date: 
yazar: "Said Nursî"
---

# Emirdağ-I 2 : Mustafa Kemal’in teklifini niçin kabul etmedin?

<p class="arabic" dir="rtl" title="Meal: “Her türlü noksan sıfatlardan yüce olan Allah’ın adıyla.”">بِاسْمِهِ سُبْحَانَهُ</p>

<p class="arabic" dir="rtl" title="Meal: “Allah’ın selâmı, rahmeti ve bereketleri, üzerinize olsun.”">اَلسَّلاَمُ عَلَيْكُمْ وَرَحْمَةُ اللّٰهِ وَبَرَكَاتُهُ</p>

## Mühim Bir Suale Cevaptır

Büyük memurlardan işimizle alakadar olanlar sordular, dediler ki: “Mustafa Kemal sana üç yüz lira maaş verip Kürdistan’a ve vilayat-ı şarkiyeye Şeyh Sünusi yerine seni vaiz-i umumi yapmak teklifini niçin kabul etmedin? Eğer kabul etseydin, ihtilal yüzünden kesilen yüz bin Kürdün canlarını kurtaracaktın.”

Ben de onlara cevabında dedim ki: Yirmişer-otuzar senelik hayat-ı dünyeviyeyi yüz bin adam hakkında kurtarmadığıma bedel yüz bin vatandaşa her birisine milyonlar sene uhrevî hayatı kazandırmaya vesile olan Risale-i Nur o zayiatın yerine binler derece fevkinde iş görmüş. Eğer o teklifi ben kabul etseydim, hiçbir şeye alet olamayan ve tabi olamayan ve sırr-ı ihlası taşıyan Risale-i Nur meydana gelmezdi.

Hatta ben hapiste mahrem kardeşlerime demiştim. “Eğer Ankara’ya gönderilen Risale-i Nur’un şiddetli tokatları için beni idama mahkum eden zatlar, Risale-i Nur ile imanlarını kurtarıp idam-ı ebedîden necat bulsalar, siz şahid olunuz ben onları da ruh-u canımla helal ediyorum.”

Bu mezkur hakikati beraetimizden sonra Denizli’de beni tarassudlar ile taciz edenlere ve büyük amirlerine ve polis müdürüyle müfettişlere dedim: “Risale-i Nur’un kábil-i inkar olmayan bir kerametidir ki yirmi sene mazlumiyet hayatımda yüzer risale ve mektuplarımda ve binler şakirdlerde hiçbir cereyan hiçbir cemiyet ile ve dahili ve harici hiçbir komite ile hiçbir vesika hiçbir alaka dokuz ay tetkikatta bulunmamasıdır. Hiçbir fikrin ve tedbirin haddi midir ki bu harika vaziyeti versin. Bir tek adamın birkaç senedeki mahrem esrarı meydana çıksa elbette onu mesul ve mahçup edecek yirmi madde bulunacak.

Madem hakikat budur ya diyeceksiniz ki: “Pek harika ve mağlup olmaz bir deha bu işi çeviriyor” veya diyeceksiniz: “Gayet inayetkarane bir hıfz-ı İlahîdir.” Elbette böyle bir deha ile mübareze etmek hatadır, millete ve vatana büyük bir zarardır. Ve böyle bir hıfz-ı İlahî ve inayet-i Rabbaniyeye karşı gelmek firavunane bir temerrüttür.

***

Eğer deseniz: Seni serbest bıraksak ve tarassud ve nezaret etmesek sen derslerinle ve gizli esrarın ile hayat-ı içtimaiyemizi bulandırabilirsin?

Ben de derim: Benim derslerim bila-istisna bütünü hükümetin ve adliyenin eline geçmiş. Bir gün cezayı mucib bir madde bulunmamış. Kırk-elli bin nüsha Risale, o derslerden milletin ellerinde dikkat ve merakla gezdiği halde menfaatten başka hiçbir zararı hiçbir kimseye olmadığna; hem eski mahkemenin hem yeni mahkemenin mucib-i mesuliyet bir madde bulamamaları cihetiyle yenisi ittifakla beraetimize ve eskisi bir büyüğün hatırı için yüz otuz Risaleden beş-on kelime bahane edip yalnız kanaat-ı vicdaniye ile yüz yirmi mevkuf kardeşlerimden yalnız on beş adama altışar ay ceza verebilmesi kati bir hüccettir ki bana ve Risale-i Nur’a ilişmeniz manasız bir tevehhümle çirkin bir zulümdür. Hem daha yeni bir dersim yok ve bir sırrım gizli kalmadı ki nezaretle tadiline çalışasınız. Ben şimdi hürriyetime çok muhtacım. Yirmi seneden beri lüzumsuz ve haksız ve faidesiz tarassutlar artık yeter. Benim sabrım tükendi. İhtiyarlık zafiyetinden şimdiye kadar yapmadığım bedduayı yapmak ihtimali var. ***“Mazlumun ahı arşa kadar gider”*** diye bir kuvvetli hakikattır.

***

Sonra o zalim ve dünyaca büyük makamlarda bulunan bedbahtlar dediler: Sen yirmi senedir bir tek defa takkemizi başına koymadın ve eski ve yeni mahkemelerin huzurunda başını açmadın. Eski kıyafetin ile bulundun. Halbuki on yedi milyon bu kıyafete girdi.

Ben de dedim: “On yedi milyon değil, belki yedi milyon da değil, belki rızasıyla ve kalben kabulüyle ancak yedi bin Avrupa-perest sarhoşların kıyafetlerine ruhsat-ı şeriyye ve cebr-i kanunî cihetiyle girmektense, azimet-i şeriyye ve takva cihetiyle yedi milyar zatların kıyafetlerine giren benim gibi 25 seneden beri hayat-ı içtimaiyeyi terkeden adama ‘inad ediyor, bize muhaliftir’ denilmez. Haydi inat dahi olsa madem Mustafa Kemal o inadı kıramadı ve iki mahkeme kırmadı ve üç vilayetin hükümetleri onu bozmadı. Siz neci oluyorsunuz ki beyhude hem milletin hem hükümetin zararına o inadı kırmaya çalışıyorsunuz. Haydi siyasî muhalif de olsa madem tasdikiniz ile yirmi senedir dünya ile alakasını kesen ve manen yirmi seneden beri ölmüş bir adam, yeniden dirilip faidesiz kendine çok zararlı olarak hayat-ı siyasiyeye girerek sizin ile uğraşmaz. Bu halde onun muhalefetinden tevehhüm etmek divaneliktir. Divanelerle ciddi konuşmak dahi bir divanelik olmasından sizin gibiler ile konuşmayı terk ediyorum. Ne yaparsanız yapınız, minnet çekmem.” dediğim, onları hem kızdırdı hem susturdu. Son sözüm

<p class="arabic" dir="rtl" title="Meal: “Allah bize yeter, O ne güzel vekildir!” [Âl-i İmrân Sûresi, 3:173]">حَسْبُنَا اللّٰهُ وَنِعْمَ الْوَكِيلُ</p>

<p class="arabic" dir="rtl" title="Meal: “Bana Allah yeter. Ondan başka hiçbir ilah yoktur. Ben ancak Ona tevekkül ettim. O, yüce Arşın sahibidir.” [Tevbe Sûresi, 9:129]">حَسْبِىَ اللّٰه لاَ اِلٰهَ اِلاَّ هُوَ عَلَيْهِ تَوَكَّلْتُ وَهُوَ رَبُّ الْعَرْشِ الْعَظِيمِ</p>

dir.

*Said Nursî*

***

1. Mektubun Üstad tarafından yazılmış nüshasından bir kısım.
![[Denizli-033.jpg|300]]

