---
title: "Emirdağ-I 165 : Barlalı Sıddık Süleyman’ın mektubu"
no: 165
id: "E1-165"
konu: "Barlalı Sıddık Süleyman’ın mektubu"
bolge: "Emirdağ-I"
donem: "Emirdağ 1 Dönemi"
date: 
yazar: "Said Nursî"
---

# Emirdağ-I 165 : Barlalı Sıddık Süleyman’ın mektubu

<p class="takdim">[Dokuz sene hiç gücendirmeden kemal-i sadakatle Üstadına hizmet eden Barlalı Sıddık Süleyman’ındır.]</p>

<p class="arabic" dir="rtl" title="Meal: “Subhân Allah’ın adıyla” * “Hiçbir şey yoktur ki O'nu hamd ile tesbih etmesin” [İsrâ 17:44]">بِاسْمِهِ سُبْحَانَهُ * وَاِنْ مِنْ شَىْءٍ اِلاَّ يُسَبِّحُ بِحَمْدِهِ</p>

<p class="arabic" dir="rtl" title="Meal: “Allah’ın selâmı, rahmeti ve bereketleri, üzerinize olsun.”">اَلسَّلاَمُ عَلَيْكُمْ وَرَحْمَةُ اللّٰهِ وَبَرَكَاتُهُ</p>

Çok sevgili Üstadım Efendim Hazretleri!

Bütün hanem halkı mübarek el ve ayaklarınızı öper ve hâk-i pâyinize yüz ve gözlerimizi süreriz. Bu mütehassir ve biçare hizmetkârınız bu kere şu perişan arîzayı takdimle arz-ı hâl etmek hissiyatında bulundum. Afv-ı kerîmânelerini niyaz ediyorum.

Sermaye-i sürurum efendim! Dokuz sene kadar ehemmiyetli bir hizmet içinde unutulamaz müşerrefiyetlerden sonra üzerimize ârız olan ateş-i müfarakat yüreklerimizi pek ziyade dağdar etmektedir. Her zaman malum odanıza vardıkça ve çeşmenize uğradıkça, yakından uzaktan çınarınızı gördükçe ve Çaşırlı nam yayladaki meşhur Yıldız Sarayı’ndan daha kıymettar taht-ı Süleymanî gibi müteharrik Katran ve Çam sarayınız ve her Senirkent’e geçtikçe, Uzun Kuyu nam muvakkat konak mahalleri gibi kadem-i şerifinizle müşerref olan mahallât ve menâzili gördükçe o menzillerden soruyorum:

"Hani sizin mekîniniz? Nerede sizin ve bizim sultanımız? Acaba bu gözlerimize, o nuranî ve mübarek gözlere bir daha nâzır ve şâhid olmak müyesser olur mu?” Benim bu gibi vakıâtı hatırladıkça kalbim, gözüm, ruhum hatta nefsim başbaşa çatıp nâlân ve giryan oluyorlar. Ey âb-ı hayat çeşmesi! Senin de har har akan gözlerinin yaşları da mı o mahbub-u zîşanımızn firakından neşet ediyor. Ey ağaçlar! Sizin şu mağmumâne ve mahzunâne ve müteellimâne hışıltılarınız o bâis-i şeref velinimetin müfarakat ve bu’diyetinden dolayı mı sizler müteessirâne âh u eninler ile inliyorsunuz ve izhar-ı esef ediyorsunuz? Ey çehre-i âlîşan! Senin uzun zaman müstağfirâne, müsebbihâne ve muvahhidâne ve muhallilâne ve müfessirâne yıldırım sadâsı gibi arş-ı a’zama suûd eden ve âlemleri cezbeye ve cuş u huruşa getiren ve pek hârika neşe ve neşâtı etrafa saçmakla ölmüş kalbleri ihya eden cilveger sadâ ve nidaların inkıtaa uğradı. Şimdiki şu acib sükûtun ve şerefbahş mekîninin iftirak ve tahassürü sebebiyle midir? Fakat biz Rabbimize kemal-i itimadla merbutuz. Madem ki o nimet-i maneviye ve o devlet-i kudsiye bize hayalimize bile gelmeyen bir surette verildi. Yine o devlet ve saadete mülâkat müyesser olur ve gün doğmadan neler doğar” demekle manen onları ve zahiren ruh-u pürmelâlimi teselli ediyorum.

Hele Tomsu tabir ettiğiniz mahalde sarpın üzerinde yalçın ve yangın kulesi gibi sivri kayanın başına bülbülvari oturup çay içmek ve içirmeniz hiç hatırımdan gitmiyor. Âh o zevkli ve şevkli ve nuranî hayatın avdetini dört gözle görmeyi Rabbim Teâlâ Hazretlerinin lütuf ve kereminden bekliyorum.

Hem şunu da iftiharla müjde ve arzeylerim ki, o zamandan beri kuraklıktan tahaccür etmiş kıraç arazi gibi kàbil-i hars ve ziraat olmayan Barla’daki ruhlara dahi hamden sümme hamden hayat rahmeti yağmaya başlamış. Küçük elmas sapanlarla ondan fazla çiftçiler Nur tohumlarını ekip sürmeye başladılar ve faaliyettedirler. Allahımdan muvaffakiyetler dilerim. Kazamız da keza...

*Barlalı Süleyman*

***
