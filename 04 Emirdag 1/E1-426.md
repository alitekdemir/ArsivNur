---
title: "Emirdağ-I 426 : Ümmetin beklediği Zât hakkında kardeşlerimin iki iltibası"
no: 426
id: "E1-426"
konu: "Ümmetin beklediği Zât hakkında kardeşlerimin iki iltibası"
bolge: "Emirdağ-I"
donem: "Emirdağ 1 Dönemi"
date: 
yazar: "Said Nursî"
---

# Emirdağ-I 426 : Ümmetin beklediği Zât hakkında kardeşlerimin iki iltibası

<p class="takdim">[Münasip görseniz Sikke-i Gaybiye'nin mukaddimesinde derc edersiniz.]</p>

<p class="arabic" dir="rtl" title="Meal: “Subhân Allah’ın adıyla” * “Hiçbir şey yoktur ki O'nu hamd ile tesbih etmesin” [İsrâ 17:44]">بِاسْمِهِ سُبْحَانَهُ * وَاِنْ مِنْ شَىْءٍ اِلاَّ يُسَبِّحُ بِحَمْدِهِ</p>

<p class="arabic" dir="rtl" title="Meal: “Allah’ın selâmı, rahmeti ve bereketleri, ebedî ve dâimî olarak üzerinize olsun.”">اَلسَّلاَمُ عَلَيْكُمْ وَرَحْمَةُ اللّٰهِ وَبَرَكَاتُهُ اَبَدًا دَائِمًا</p>

Aziz, Sıddık Kardeşlerim!

**Evvelen**: Nur’un fevkalâde hâlis şâkirdleri, müştemilâtıyla beraber neşretmek istedikleri Sikke-i Gaybiye'yi evliya-yı meşhureden, kırk günde bir defa ekmek yeyip kırk gün yemeyen Osman-ı Hâlidî’nin (r.h.) sarih ihbarı ve evladlarına vasiyeti ile.. ve Isparta’nın meşhur ehl-i kalb âlimlerinden Topal Şükrü’nün zâhiren haber vermesiyle çok ehemmiyetli bir hakikati kardeşlerim dava edip, fakat iki iltibas içinde, bu biçare ehemmiyetsiz kardeşleri Said’e bin derece ziyade hisse vermişler. On seneden beri kanaatlerini tâdile çalıştığım hâlde, o bahadır kardeşlerim kanaatlerinde ileri gidiyorlar. Evet onlar, On sekizinci Mektub’daki iki ehl-i kalb çobanın macerası gibi, hak bir hakikati görmüşler, fakat tâbire muhtaçtır. O hakikat de şudur:

Ümmetin beklediği, âhirzamanda gelecek zâtın üç vazifesinden en mühimi ve en büyüğü ve en kıymettarı olan iman-ı tahkikîyi neşredip ehl-i imanı dalâletten kurtarmak cihetiyle yapılan bu en ehemmiyetli vazifeyi aynen bitamâmihâ Risale-i Nur’da görmüşler. İmam Ali (r.a.) ve Gavs-ı A’zam (k.s.) ve Osman-ı Hâlidî (r.h.) gibi zâtlar, bu nokta içindir ki, o gelecek zâtın makamını Risale-i Nur’un şahs-ı manevîsinde keşfen görmüşler gibi işaret etmişler. Bazen de o şahs-ı manevîyi bir hâdimine vermişler, o hâdime mültefitâne bakmışlar. Bu hakikatten anlaşılıyor ki, sonra gelecek o mübarek zât, Risale-i Nur’u bir program olarak neşir ve tatbik edecek.

O zâtın ikinci vazifesi, şeriati icra ve tatbik etmektir. Birinci vazife, maddî kuvvetle değil, belki kuvvetli itikad ve ihlâs ve sadâkatle olduğu halde, bu ikinci vazife, gayet büyük maddî bir kuvvet ve hâkimiyet lâzımdır ki, tatbik edilebilsin.

O zâtın üçüncü vazifesi, hilâfet-i İslamiyeyi ittihad-ı İslama bina ederek, İsevî ruhanîlerle ittifak edip din-i İslama hizmet etmektir. Bu üçüncü vazife, pek büyük bir saltanat ve kuvvetle ve milyonlar fedakârlarla tatbik edilebilir. Birinci vazife, o iki vazifeden üç dört derece daha kıymettardır. Fakat o ikinci ve üçüncü vazifeler pek parlak ve çok geniş bir dairede ve şâşaalı bir tarzda olduğundan umumun ve avamın nazarında daha ehemmiyetli görünürler. İşte o hâs Nurcular ve bir kısmı evliya olan o kardeşlerimizin tabire ve tevile muhtaç fikirlerini ortaya atmak, ehl-i dünyayı ve ehl-i siyaseti telaşa verir ve vermiş; hücumlarına vesile olur. Çünkü birinci vazifenin hakikatini ve kıymetini göremiyorlar, öteki cihetlere haml ederler.

**Kardeşlerimin ikinci iltibası**: Fâni ve çürütülebilir bir şahsiyeti, bazı cihetlerle birinci vazifede pişdarlık eden Nûr Şakirdlerinin şahs-ı manevîsini temsil eden o âciz kardeşine veriyorlar. Halbuki bu iki iltibas da Risale-i Nur’un hakiki ihlâsına ve hiçbir şeye, hatta manevî ve uhrevî makamâta dahi âlet olmamasına bir cihette zarar verdiği gibi, ehl-i siyaseti de evhâma düşürüp Risale-i Nur’un neşrine zarar gelir. Bu zaman, şahs-ı manevî zamanı olduğu için, böyle büyük ve bâki hakikatler, fâni ve âciz ve sukût edebilir şahsiyetlere bina edilmez!

Elhâsıl: O gelecek zâtın ismini vermek, üç vazifesini birden hâtıra getiriyor, yanlış olur. Hem hiçbir şeye âlet olmayan Nûr’daki ihlâs zedelenir, avâm-ı müminînin nazarında hakikatlerin kuvveti bir derece noksanlaşır. Yakîniyet-ı bürhâniye dahi kazâyâ-yı makbûledeki zann-ı gâlibe inkılâb eder. Daha muannid ehl-i dalâlete ve mütemerrid ehl-i zındıkaya tam galebesi, mütehayyir ehl-i imanda görünmemeye başlar. Ehl-i siyaset evhâma ve bir kısım hocalar itiraza başlarlar. Onun için Nûrlara o ismi vermek münasip görülmüyor. Belki “Müceddiddir, onun pişdârıdır” denilebilir. Umum kardeşlerimize binler selam.

*el-Bâkî Hüve’l-Bâkî*
*Kardeşiniz*
*Said Nursî*

***
[^1]: Bazı ehemmiyetli yerlere Asâ-yı Musa'yı hediye verdiğim için mümkünse yirmi tane Asâ-yı Musa daha bana gönderilsin. Hem hüsn-ü zannınız derecesinde ümit ettiğiniz manevi yardımıma yardımınızı istiyorum. Hastalık ve zaafiyetimle ümit ettiğiniz bin batman manevi yardımdan ancak bir batmanı, o da hastalığın sevabıyla yapabilirim. Dokuzyüz doksandokuz yardımınız, o yardımıma yardım etmeli.
