---
title: "Emirdağ-I 443 : Eski Said’in sergüzeşte-i hayatından harika üç vakıa"
no: 443
id: "E1-443"
konu: "Eski Said’in sergüzeşte-i hayatından harika üç vakıa"
bolge: "Emirdağ-I"
donem: "Emirdağ 1 Dönemi"
date: 
yazar: "Said Nursî"
---

# Emirdağ-I 443 : Eski Said’in sergüzeşte-i hayatından harika üç vakıa

<p class="arabic" dir="rtl" title="Meal: “Subhân Allah’ın adıyla” * “Hiçbir şey yoktur ki O'nu hamd ile tesbih etmesin” [İsrâ 17:44]">بِاسْمِهِ سُبْحَانَهُ * وَاِنْ مِنْ شَىْءٍ اِلاَّ يُسَبِّحُ بِحَمْدِهِ</p>

<p class="arabic" dir="rtl" title="Meal: “Allah’ın selâmı, rahmeti ve bereketleri, ebedî ve dâimî olarak üzerinize olsun.”">اَلسَّلاَمُ عَلَيْكُمْ وَرَحْمَةُ اللّٰهِ وَبَرَكَاتُهُ اَبَدًا دَائِمًا</p>

Aziz, sıddık kardeşlerim!

**Evvelâ**: Bu aşr-i âhir-i Ramazan’da her gece, hususen tek gecelerde leyle-i kadrin bulunmak ihtimali kuvvetli olduğunu hadis-i şerif ferman ediyor. Onun için Nurcular, o nur-u âzamdan istifadeye çalışmak gerektir.

**Sâniyen**: Hüsrev ve Tahirî gibi vazifelerini tam yapan ve bin Hüsrev ve beş yüz Tahirî meydanda bırakan iki kardeşimizi ve onların sisteminde bir Nurcuyu sulh mahkemesine vermek, inşallah neticesinde büyük bir inayet ve fütuhat olacak, hiç merak etmeyiniz.

<p class="arabic" dir="rtl" title="Meal: “Olur ki, bir şey sizin için hayırlı iken, siz onu hoş görmezsiniz.” [Bakara Sûresi, 2:216]">عَسٰى‮ ‬اَنْ‮ ‬تَكْرَهُوا‮ ‬شَيْئًا‮ ‬وَهُوَ‮ ‬خَيْرٌ‮ ‬لَكُمْ</p>

sırrıyla, bu hadise zulmedenlere maddi-manevi cehennemi ve nurculara dünyevi-uhrevi cenneti kazandırmaya bir sebeptir, inşallah.

**Sâlisen**: Çok çalışkan ve kahraman kardeşimiz Sadık Bey'in çok ehemmiyetli mektubuna çok uzun bir mektupla cevap vermek lazımdı. Fakat maateessüf şimdilik halim, vaziyetim, hususen rahatsızlığım müsade etmiyor. Benden yardım istediği izahatı vermeye halim müsait değildir. Yine ona ve Mehmet Feyzî'ye havale ediyorum. Mümkün olduğu kadar o tarihçe-i hayatı yazarlar.

Bu mektup münasebetiyle dünkü gün yanıma gelen mühim resmî bir memura böyle söyledim ki: Eski Said’in sergüzeşte-i hayatından harika üç vakıa, şimdi tahakkuk etmiş ki, ileride çıkacak Risale-i Nur’un kerametiymiş. Şöyle ki:

31 Mart hâdisesinde Hareket Ordusunun Başkumandanı Mahmud Şevket Paşa bana karşı fazla hiddetli iken ve Divan-ı Harb-i Örfîde beni muhakeme ettikleri gün, on beş adam karşımda darağacında asılı bir vaziyette Divan-ı Harb-i Örfî Reisi Hurşid Paşa benden sordu: “Sen şeriat istedin mi? İşte şeriat isteyenler böyle asılırlar.” Ben de “Şeriatın bir meselesine bin ruhum olsa feda ederim” dediğim halde ve beni mahkum etmeye pek çok esbab -muhbirlerin iftiralarıyla- varken, benim müstesna bir surette müttefiken beraatime karar vermeleri..

Hem eski Harb-i Umumînin nihayetinde, İstanbul’da İngilizlerin Başkumandanının eline benim İngiliz aleyhine şiddetli yazdığım Hutuvat-ı Sitte ve Başpapazına tahkirkârâne sözlerim eline geçtiği halde, beni mahvetmek yüzde yüz ihtimali varken, hiddetini geri alıp ilişmemesi..

Hem Ankara’da, Divan-ı Riyasette pek çok mebuslar varken Mustafa Kemal şiddetli bir hiddetle Divan-ı Riyasete girip, bana karşı bağırarak: “Seni buraya çağırdık ki, bize yüksek fikir beyan edesin. Sen geldin, namaza dair şeyler yazıp içimize ihtilaf verdin.” Ben de onun hiddetine karşı dedim: “Namaz kılmayan haindir, hainin hükmü merduddur.” Dehşetli bir pot kırdım. Hazır mebus dostlarım telaş ettikleri ve herhalde beni ezeceklerini tahmin ettikleri sırada, bana karşı bir nevi tarziye verip o mecliste hiddetini geri alması, adeta dehşetli bir kuvveti ve hakikati hissedip geri çekilmesi.. ikinci gün hususi riyaset odasında, Hücumat-ı Sitte’nin Birinci Desise içinde bulunan “Mesela, Ayasofya Camii ehl-i fazl ve kemalden, ilâ âhir...” cümlesinden başlayan, tâ İkinci Desiseye kadar, bir saat tamamen ona söyledim. Bütün hissiyatını ve prensibini rencide ettiğim halde bana ilişmemesi, hatta taltifime çok çalışması, katiyen bu üç cebbar fevkalâde kumandanların bu üç acip hâletleri, âdeta eski Said’den korkmaları, şüphesiz ki Risale-i Nur’un, ileride kahraman şakirtlerin şahs-ı mânevîsinin harika bir kuvveti ve Risale-i Nur’un parlak bir kerametidir.

**Râbian**: Kardeşimiz Yâkup Cemal’in Denizli şakirtleri namına Ramazan ve Leyle-i Kadir tebrikine karşı bin bârekâllah ve nefsine karşı mücadelesi veffakakellah ve İngiliz devletinin pâyitahtında, hatipleri kürsülerinde “Artık İngiltere’nin İslamiyeti kabul etmesi lâzımdır” diyerek bağırdıklarını ve beşeriyetin bütün hakiki ihtiyacatını câmi olan Furkan-ı Hakîm'in âyetlerini birer birer okuyup tefsir ve beyan ettiklerini, en son gazetede arkadaşların okuduklarını işitiyoruz diye o kardeşimizin bu havâdisine bin elhamdulillâh deriz. Evet o devletin hem dünyası, hem saltanatı, hem saadeti onunla kurtulabilir.

**Hâmisen**: Şeyh Abdülehad Servet isminde bir zat-ı mübarek bizim Eskişehir hapsinde ehemmiyetli bir kardeşimiz merhum Şeyh Şerafeddin’in (K.S.) halifesi ve bize karşı haddimden yüz derece ziyade hüsn-ü zan taşıyan o mübarek kardeşimiz uzunca bir mektubu bana yazmış. Bazı noktaları benden istifsar ediyor. O mübarek kardeşime pek çok selam edip dualarını istiyorum. Gücenmesin, ben şimdi rahatsızım, hem hususi mektup yazamıyorum. O mübarek kardeşimizi Risale-i Nur’a havale ediyorum. İstediği şeyleri inşallah Risale-i Nur’da bulur.

**Sâdisen**: Mübarekler pehlivanı ve Nurun büyük Abdurrahman’ı, büyük ruhlu Küçük Ali’nin Lemeat’taki muvaffakiyetine binler bârekâllah ve masum mahdumu Nur Mehmed’in hâfızlığına bin mâşallah ve veffakakellah deriz. Fakat Lemalar mecmuasında Siracü’n-Nur’a ve Sikke-i Gaybiye ve Tılsımlar’a giren parçalar mükerrer olmamak için tensibinize havale ediyoruz. Umumunuza binler selâm.

<p class="takdim">[Bera-yı malumat, ehemmiyetli bir memur bizim için Ankara'ya gittiği için ona yazılan parça leffen gönderilmiştir. Lahika için Sadık Bey'in mektubu da gönderilmiştir.]</p>

*el-Bâkî Hüve’l-Bâkî*
*Kardeşiniz*
*Said Nursî*
