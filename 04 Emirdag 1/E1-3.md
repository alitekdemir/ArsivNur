---
title: "Emirdağ-I 3 : Kendi kendime bir hasbihal"
no: 3
id: "E1-3"
konu: "Kendi kendime bir hasbihal"
bolge: "Emirdağ-I"
donem: "Emirdağ 1 Dönemi"
date: 
yazar: "Said Nursî"
---

# Emirdağ-I 3 : Kendi kendime bir hasbihal

<p class="arabic" dir="rtl" title="Meal: “Her türlü noksan sıfatlardan yüce olan Allah’ın adıyla.”">بِاسْمِهِ سُبْحَانَهُ</p>

<p class="arabic" dir="rtl" title="Meal: “Allah’ın selâmı, rahmeti ve bereketleri, üzerinize olsun.”">اَلسَّلاَمُ عَلَيْكُمْ وَرَحْمَةُ اللّٰهِ وَبَرَكَاتُهُ</p>

## Kendi Kendime Bir hasbihaldir

<p class="takdim">[Bu hasbihali Ankara makamatına işittirmek için, ıslahtan sonra sizin tensibinize havale ederim.]</p>

Hakim kendisi müddei olsa elbette “Kimden kime şekva edeyim, ben dahi şaştım” benim gibi biçarelere dedirtir. Evet şimdiki vaziyetim hapisten çok ziyade sıkıntılıdır. Bir günü, bir ay haps-i münferid kadar beni sıkıyor. Bu gurbet ve ihtiyarlık ve hastalık ve yoksuzluk ve zafiyetimle kışın şiddeti içinde her şeyden menedildim. Bir çocukla bir hastalıklı adamdan başka kimse ile görüşemem. Zaten ben, tam bir haps-i münferidde yirmi seneden beri azap çekiyorum. Bu halden fazla bana tecrid ve tarassudlarla sıkıntı vermek ise, gayretullaha dokunup, bir belaya vesile olmasından korkulur. Mahkemede dediğim gibi, nasıl ki dört defa dehşetli zelzeleler, bize zulmen taarruzun aynı zamanında gelmesi gibi pek çok vukuat var. Hatta tahmin ederim ki; benim hukukumu muhafaza ve beni himaye etmek için çok güvendiğim Afyon Adliyesi ve Denizli Mahkemesindeki Risale-i Nur hakkında müracaatıma bilakis ehemmiyet vermedi. Beni meyus etti, adliyenin yanmasına bir vesile oldu ihtimali var.

Ben derim ki: Benim hakkımda vicdanlı ve insaniyetli olan bu kazanın hükümetinin, zabıta ve adliyesiyle beraber beni tam himaye etmek, en ehemmiyetli bir vazifesidir. Çünkü yirmi senelik bütün eserlerimi ve mektuplarımı üç adliye ve merkez hükümet dokuz ay tetkikten sonra beraetimize ve tahliyemize karar verdiler. Fakat ecnebi menfaati hesabına ve bu millet ve bu vatanın pek büyük zararına çalışan bir gizli komite, bizim beraetimizi bozmak için her tarafta habbeyi kubbe yaparak bir kısım memurları aleyhime evhamlandırıyorlar. Bir maksadları; benim sabrım tükensin, “artık yeter” dedirtsinler. Zaten onların şimdi benden kızdıklarının bir sebebi sükutumdur, dünyaya karışmamaklığımdır. Âdeta “Ne için dünyaya karışmıyorsun, tâ karışsın; maksadımız yerine gelsin.” diyorlar.

Aleyhime hükümetin bir kısım memurlarını evhamlandırmakta istimal ettikleri bir-iki desiselerini beyan ediyorum.

Derler: “Said’in nüfuzu var. Eserleri hem tesirli hem kesretlidir. Ona temas eden, ona dost olur. Öyle ise onu her şeyden tecrid etmek ve ihanet etmekle ve ehemmiyet vermemekle ve herkesi ondan kaçırmakla ve dostlarını ürkütmekle nüfuzunu kırmak lazımdır.” diye hükümeti şaşırtırlar, beni de dehşetli sıkıntılara sokarlar.

Ben de derim: Ey bu millet ve vatanı seven kardeşler! Evet, o münafıkların dedikleri gibi nüfuz var; fakat benim değil belki Risale-i Nur’undur. Ve o kırılmaz, ona ilişildikçe kuvvetleşir. Ve millet ve vatan aleyhinde hiçbir vakit istimal edilmemiş ve edilmez ve edilemez. İki adliye, on sene fasıla ile yirmi senelik evraklarımı şiddetli ve hiddetli tetkikat neticesinde, cezamıza bir hakiki sebep bulmaması, bu davaya cerhedilmez bir şahiddir. Evet eserler tesirlidir. Fakat millet ve vatanın tam menfaatine ve hiçbir zarar dokundurmadan yüz bin adama kuvvetli iman-ı tahkikî dersi vermekle saadet ve hayat-ı ebediyelerine tam hizmette tesirlidir. Denizli hapsinde kısmen ağır ceza ile mahkum yüzler adamın, yalnız Meyve Risalesiyle gayet uslu ve mütedeyyin surete girmeleri; hatta iki-üç adamı öldürenler, onun dersiyle daha tahta bitini de öldürmekten çekinmeleri ve o hapishane müdürünün ikrarıyla hapishanenin bir terbiye medresesi hükmünü alması, bu müddeâya reddedilmez bir senettir, bir hüccettir.

Evet, beni her şeyden tecrid etmek, işkenceli bir azap ve katmerli bir zulümdür ve bu millete gadirli bir hıyanettir. Çünkü otuz-kırk sene hayatımı bu millet içinde geçirdiğim halde, temasımdan hiç zarar görmediğine ve bu dindar millet çok muhtaç olduğu kuvve-i maneviyeyi ve teselliyi ve kuvve-i imaniye menfaatini gördüğüne kati bir delili budur: Aleyhimde olan şiddetli propagandalara bakmayarak her tarafta Risale-i Nur’a fevkalade teveccüh ve rağbet göstermeleridir. Hatta itiraf ederim, haddimden yüz derece ziyade ve layık olmadığım büyük bir iltifat etmeleridir.

Ben işittim ki benim iaşeme ve istirahatime buradaki hükümet müracaat etmiş, kabul cevabı gelmiş. Ben bunların insaniyetine teşekkürle beraber, derim: En ziyade muhtaç olduğum ve hayatımda en esaslı düstur olan, hürriyetimdir. Asılsız evham yüzünden, emsalsiz bir tarzda hürriyetimin kayıdlar ve istibdadlar altına alınması, beni hayattan cidden usandırıyor. Değil hapis ve zindanı, belki kabri bu hale tercih ederim. Fakat hizmet-i imaniyede ziyade meşakkat ise ziyade sevaba sebep olması bana sabır ve tahammül veriyor. Madem bu insaniyetli zatlar benim hakkımda zulmü istemiyorlar, en evvel benim meşru dairedeki hürriyetime dokundurmasınlar. Ben ekmeksiz yaşarım, hürriyetsiz yaşamam.

Evet, on dokuz sene bu gurbette yalnız iki yüz banknot ile şiddetli bir iktisad ve kuvvetli bir riyazet içinde kendini idare ederek, hürriyetini ve izzet-i ilmiyeyi muhafaza için kimseye izhar-ı hacet etmeyen ve minnet altına girmeyen ve sadaka ve zekat ve maaş ve hediyeleri kabul etmeyen bir adam, elbette iaşeden ziyade adalet içinde hürriyetine muhtaçtır.

Evet emsalsiz bir tazyik altındayım. Bir-iki cüzi numunesini beyan ediyorum.

**Birisi**: Mahkemece, Risale-i Nur’un ilmî bir müdafaanamesi ve Ankara’nın yedi makamına ve Reis-i Cumhura müdafaatımla beraber gönderilen ve neticede Ankara Ehl-i Vukufu’nun takdiriyle beraetimize bir sebep olan ve hapis arkadaşlarımın bana bir yadigar ve bir hatıra olmak üzere güzel yazılarıyla birkaç nüshası yazılan ve elimde bulunan ve Denizli Zabıtası ilişmediği ve Afyon Polishanesi’nde bir gece kalan ve buranın zabıtasında açık olarak bir gece kalan Meyve Risalesi ile Müdafaanamemi her gün endişeler içerisinde bunları da elimden almasınlar diye saklıyordum. Belki beni taharri edecekler telaşı ile bu gurbette tanımadığım adamlara, bunları sakla diyemediğimden çok üzülüyordum.

**İkincisi**: Denizli Mahkemesi hiç ilişmediği ve Eskişehir Mahkemesi yalnız bir tek kelimesine ilişip, bir tek harfle cevabını aldığı İhtiyarlar Risalesini, İstanbullu bir adam, burada bir adamdan alıp İstanbul’a götürmüş. Her nasılsa aleyhimdeki bir dinsizin eline geçmiş. Bir habbeyi on kubbe yaparak vilayet zabıtasını şaşırtıp: “Kiminle görüşüyor, yanına kim gidiyor?” diye beni sıkmaya başladılar.

Her ne ise... Bunlar gibi çok acı numuneler var... Fakat en manasızı budur ki; beni konuşturmamak için hizmetimde bir çocukla bir hastalıklı adamdan başka herkesi ürkütüp benden kaçırtmalarıdır.

Ben de derim: On adamı benden çekmeleri yerinde on binler müslüman, belki yüz binler müslüman Risale-i Nur’un dersine hiçbir mâniye ehemmiyet vermeyerek devam ediyorlar.

Hem bu memlekette hem hariç alem-i İslam’da çok kuvvetli hakikatleri ve çok kıymetli faideleri için tam bir revaç ile intişar eden Risale-i Nur’un binler nüshalarından her biri, benim yerimde benden daha mükemmel konuşuyor. Benim susmamla onlar susmazlar ve susturulmazlar.

Hem madem mahkemece ispat edilmiş ki; yirmi seneden beri siyasetle alakamı kesmişim ve hiçbir senet ve emare aksine zuhur etmedi. Elbette benimle görüşenden tevehhüm etmek manasızdır. [^1]

*Said Nursî*

***


[^1]: Garib ve acib bir hadise: Bu ayda bir gün avluya indim. Baktım, gelen kar üstünde, Risale-i Nur’un eczalarında tevafukatına işaret eden boyalar ve kırmızı, sarı mürekkepler misilli, o karın üstünde serpilmiş katreler ve noktalar var. Çok hayret ettim. Sair yerlere baktım, avlumdan başka yerlerde yoktu. Endişe ettim, kalben dedim: “Risale-i Nur umum memleketle, belki Kuran hesabına küre-i arzla o derece alakadardır ki onun başına gelen beladan ve musibetten bulutlar dahi kan ağlıyorlar.” Bir-iki adamı çağırdım, onlar da hayret ettiler. Benim endişe ve telaşımı gören hane sahibinin biraderzadesi Mehmed Efendi zannetmiş ki ben karın çokluğundan yolu kapamasından telaş ediyorum. Ben yukarı çıktıktan sonra, yolu açmak için o karı iki tarafa atıp o işaretli manidar kırmızı ve sarı hadise-i cevviyeyi kapatmıştı. Ona dedim: “Kapatmasaydın daha iyi idi.” Aynı günde, Risale-i Nur aleyhinde üç hadise zuhur etti: **Birincisi**: Afyon Adliyesi buradaki zabıta çavuşuyla kitablarımın iadesine dair müracaatıma mukabil, “Daha temyizden tasdik gelmediğinden karışmayız” diye cevap geldiğinden o cihetten benim ümidimi kırdı. **İkincisi**: Aynı günde, benim ahvalimi tecessüs etmek için hususi bir polisi, Afyon’un gönderdiğini öğrendik. **Üçüncüsü**: Aynı günde, İstanbul’da bir münafık, İhtiyarlar Risalesini bahane ederek aleyhimizde propaganda etmiş, adliyeye aksettirmiş.Bu gibi hadiselerden müştaklar çekinmeye başladılar. Ben de, <span class="arabic" dir="rtl" title="Meal: “Her türlü musibet için (şu ayeti söyleriz): Biz şüphesiz Allah'a aidiz ve şüphesiz Ona döneceğiz.” [Bakara Suresi, 2:156]">لِكُلِّ مُصِيبَةٍ؛ اِنَّا لِلّٰهِ وَ اِنَّا اِلَيْهِ رَاجِعُونَ</span> dedim,<span class="arabic" dir="rtl" title="Meal: “Allah bize yeter, O ne güzel vekildir!” [Âl-i İmrân Sûresi, 3:173]">حَسْبُنَا اللّٰهُ وَنِعْمَ الْوَكِيلُ</span> siperine girdim. ^[Bazı nüshalarda “sırrına girdim” ifadesiyledir.]
