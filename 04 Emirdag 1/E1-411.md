---
title: "Emirdağ-I 411 : İmanlarını kurtarmak şartıyla, beni idama mahkum etseler razıyım"
no: 411
id: "E1-411"
konu: "İmanlarını kurtarmak şartıyla, beni idama mahkum etseler razıyım"
bolge: "Emirdağ-I"
donem: "Emirdağ 1 Dönemi"
date: 
yazar: "Said Nursî"
---

# Emirdağ-I 411 : İmanlarını kurtarmak şartıyla, beni idama mahkum etseler razıyım

<p class="arabic" dir="rtl" title="Meal: “Subhân Allah’ın adıyla” * “Hiçbir şey yoktur ki O'nu hamd ile tesbih etmesin” [İsrâ 17:44]">بِاسْمِهِ سُبْحَانَهُ * وَاِنْ مِنْ شَىْءٍ اِلاَّ يُسَبِّحُ بِحَمْدِهِ</p>

<p class="arabic" dir="rtl" title="Meal: “Allah’ın selâmı, rahmeti ve bereketleri, ebedî ve dâimî olarak üzerinize olsun.”">اَلسَّلاَمُ عَلَيْكُمْ وَرَحْمَةُ اللّٰهِ وَبَرَكَاتُهُ اَبَدًا دَائِمًا</p>

Aziz, sıddık kardeşlerim!

**Evvela**:

<p class="arabic" dir="rtl" title="Meal: “Olur ki, bir şey sizin için hayırlı iken, siz onu hoş görmezsiniz.” [Bakara Sûresi, 2:216]">عَسٰى‮ ‬اَنْ‮ ‬تَكْرَهُوا‮ ‬شَيْئًا‮ ‬وَهُوَ‮ ‬خَيْرٌ‮ ‬لَكُمْ</p>

sırrıyla şimdiye kadar pek çok tecrübelerimizle bize kati kanaat gelmişki Risale-i Nur hizmeti ve şakirtleri bir dest-i inayet ve rahmet altında çalıştırılıyor. Ona binaen ihtiyatınızı ziyadeleştirmekle beraber şevk ve gayretiniz ziyadeleşmeli. Evet bu hadisenin hiçbir faydası olmasa da, yalnız en ziyade muhtaç olan resmî memurlar dikkate mecbur olmakla vartaya düşmüş bir kısmı imanlarını kurtarmak, bu maddi zarardan çok ziyade menfaat-i manevi temin eder. Bilirsiniz ben size hapiste mahremce yazmıştım ki, "Ankara'ya giden Risale-i Nur'la imanlarını kurtarmak şartıyla, beni idama mahkum etseler razıyım, helal ediyorum" demiştim.

Madem vazifemiz imanı kurtarmaktır. Ve madem ahalinin eline üçyüz elli Zülfikar dağılmış. En ziyade muhtaç resmi memurlara yüzelli Zülfikar gitmesi, hem onları vazifece dikkate mecbur etmesi ve Zülfikar'ın iştiharına bir ilanname bir propaganda hükmüne geçmesi, hususen şimdiki dahili, harici din cereyanının kuvvetlenmesi hengamında lazımdı. Hem çok faydası var. Çabuk iade edilmezse de hiç zararı yoktur.

Denizli Mahkemesinde perde altında Ayet-ül Kübra ile çok risaleler çokların imanlarını kurtardıkları gibi, inşallah bu hadise de öyle hayırlı neticeler verecek. Fakat bu meselede bid'akârların kıskanmak cihetiyle ve şimaldeki dinsiz cereyanını dinsizcesine okşamak fikriyle, Zülfikar ve Asâ-yı Musa'ya karşı çoktanberi bir dolap çeviriliyordu. İnşallah onların aksi maksuduyla neticelenecek ve onları utandıracak.

**Saniyen**: Safranbolu havalisinin kahramanı Ahmed Fuad'ın samimi ve müjdeli ve futuhat-ı nuriyenin parlak bir tarzda kumandanı Eflani Hasan Feyzi'si olan Ahmed Fuad'ın güzel mektubunda isimleri bulunan nurcu kardeşlerimiz ve isimleri yazılmayan umum o havalideki kardeşlerimizi ruh u canımızla tebrik ediyoruz. Cenab-ı Hak onları muvaffak eylesin, âmin. Ve onlardan razı olsun, âmin. Onun mektubunu tadil ve ıslahtan sonra Lahika'ya geçmek için gönderiyoruz. Pek ciddi bir kardeşimiz Hıfzı'nın masum mahdumları ile tebriklerine mukabil onlara, hem oradaki bütün kardeşlerimize şuhur-u selaselerini tebrik ve onların ve sair nurcuların hakkında o eyyam-ı mübarekenin herbiri bir leyle-i Kadir hükmünde olmasını rahmet-i İlahiyeden niyaz ediyoruz. Umuma binler selam.

(Bu hadisenin nereden neşet ettiğini ve bu derece ehemmiyet verilmesi, Ankara'dan bir iş'âr gelmiş olsa gerektir. Tafsilatını merak ediyorum. Menfîler memleketlerine gitmelerine izin verildiği bu sırada beni müstesna bırakmak fikriyle böyle bir hadiseye bir sebep olabilir diye ihtimal var.)

*el-Bâkî Hüve’l-Bâkî*
*Kardeşiniz*
*Said Nursî*
