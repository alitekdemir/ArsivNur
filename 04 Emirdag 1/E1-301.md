---
title: "Emirdağ-I 301 : Konyalı Sabri'nin mektubu"
no: 301
id: "E1-301"
konu: "Konyalı Sabri'nin mektubu"
bolge: "Emirdağ-I"
donem: "Emirdağ 1 Dönemi"
date: 
yazar: "Said Nursî"
---

# Emirdağ-I 301 : Konyalı Sabri'nin mektubu

<p class="takdim">[İşarât olunan kısmı Lahika'ya girsin..]</p>

<p class="arabic" dir="rtl" title="Meal: “Her türlü noksan sıfatlardan yüce olan Allah’ın adıyla.”">بِاسْمِهِ سُبْحَانَهُ</p>

<p class="arabic" dir="rtl" title="Meal: “Allah’ın selâmı, rahmeti ve bereketleri, ebedî ve dâimî olarak üzerinize olsun.”">اَلسَّلاَمُ عَلَيْكُمْ وَرَحْمَةُ اللّٰهِ وَبَرَكَاتُهُ اَبَدًا دَائِمًا</p>

Aziz, sıddık Üstadım Efendim Hazretleri!

Bu günlerde üniversiteye giden birkaç talebelere birden onüçe ve onaltıdan yirmiye kadar Sözler'i verdim. Ve Sirâc-ul Gâfilîn ve İhlas Risalesi'ni de beraber verdim. Bugün sayenizde üniversitede ve Ankara Hukuk'unda mevcut talebeler; mühendis, kimyager, eczacı, dişçi, doktor, Yüksek Muallim'de muallem olarak otuz kadar Risale-i Nur talebesi vardır. Ve bunlar öyle bir ciddiyetle sarılmışlarki, her birisi "istediğimiz kadar arkadaş elde edeceğiz" diye söz veriyorlar. Ve hepsi duanıza muhtaç ve sizden manevi himmet diliyorlar. Bu gün Maraş Vâizi Zekeriya Efendi'den aldığım mektupta Risale-i Nur'u yazmaya başladığını ve sizden himmet ve dua talebinde bulunduğunu ve hürmetle ellerinizden öpeceğini bildiriyor.

Üstadım Efendim Hazretleri! Mağazamın bulunduğu yere hiçbir kuşun yere inmesi imkanı olmadığı halde öğle namazından sonra bayramdan üç-dört gün evvel birkaç kişi mağazada bulunuyorduk. Gördük ki, bir güvercin kapıdan yürüyerek mağazanın içerisine girdi ve hiç kimseden çekinmeyerek yazıhaneme girdi. Evvela sandalyenin üzerine, sonra yazıhanenin üzerine çıktı. Daha sonra kasanın üzerindeki çokça dini yani Risale-i Nur kitaplarının bulunduğu yerin karşısında mağazanın camekanına ait olan kırık camın üzerine çıktı. Arkasını dışarıya, yüzünü kitaplara çevirerek saat onbir alaturkaya kadar kitaplara bakarak durdu. Yazıhaneye müteaddid defalar girip çıktık, hiç kimseden ürkmedi ve deprenmedi. Hatta gelen birkaç müşteri ve hâfızlara gösterdim. Saat onbirden sonra mağazayı kapayacağımız sırada bu hayvana bir zarar gelmesin diyerek aldık sokağa bıraktık, uçtu gitti.

Tekrar hulûlüyle şerefyâb olduğumuz mukaddes ve mübarek bayramınızı candan tebrik eder ve cümle Risale-i Nur talebeleri ve mümin kardeşlerimiz hakkında çok hayırlı bayramlarıyla hem dünyevi hem uhrevi şefaatinize mazhariyetimizi diler, mübarek el ve ayaklarınızdan öperim.

*Konyalı Sabri*

***
