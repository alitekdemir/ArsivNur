---
title: "Emirdağ-I 464 : Mâşallah, şehid Hâfız Ali’nin medresesi kapanmıyor"
no: 464
id: "E1-464"
konu: "Mâşallah, şehid Hâfız Ali’nin medresesi kapanmıyor"
bolge: "Emirdağ-I"
donem: "Emirdağ 1 Dönemi"
date: 
yazar: "Said Nursî"
---

# Emirdağ-I 464 : Mâşallah, şehid Hâfız Ali’nin medresesi kapanmıyor

<p class="arabic" dir="rtl" title="Meal: “Subhân Allah’ın adıyla” * “Hiçbir şey yoktur ki O'nu hamd ile tesbih etmesin” [İsrâ 17:44]">بِاسْمِهِ سُبْحَانَهُ * وَاِنْ مِنْ شَىْءٍ اِلاَّ يُسَبِّحُ بِحَمْدِهِ</p>

<p class="arabic" dir="rtl" title="Meal: “Allah’ın selâmı, rahmeti ve bereketleri, ebedî ve dâimî olarak üzerinize olsun.”">اَلسَّلاَمُ عَلَيْكُمْ وَرَحْمَةُ اللّٰهِ وَبَرَكَاتُهُ اَبَدًا دَائِمًا</p>

Aziz, sıddık kardeşlerim!

**Evvelâ**: Medrese-i Nuriyenin kahramanlarının Sikke-i Gaybiye’den ellisekiz sahifeyi gayet güzel ve şirin Hüsrev’in hattı gibi yazmalarını tebrik ve muvaffakiyetlerine ruh u canımızla dua ediyoruz.

**Sâniyen**: İslamköylü Mustafa ve arkadaşını umumunuzun namına kabul ettik ve namımıza da size gönderiyoruz. Mâşallah, şehid Hâfız Ali’nin medresesi kapanmıyor ve şakird arkadaşları onu kabrinde mesrur ediyorlar.

**Sâlisen**: Bugün Tahirî’nin gelmesini bekliyoruz, inşallah gelir. Yarın Ceylan’la bir muallim Birinci ve Onüçüncü Söz’ün İkinci Makamı olan Gençlik Rehberi’ni iki zeyli ile beraber yeni hurufla matbaada basmak için buranın büyük memuru ve Eskişehir’in Emniyet Müdürü müsaade ve tensibiyle bir miktar basılacak.

**Râbian**: Mübareklerin pehlivanı büyük ruhlu Küçük Ali’nin Zülfikar’ı ile Mustafa Gül’ün Asâ-yı Musa’sı hem Şam, hem Mısır ulemasına gitmiş. Evvel Küçük Ali’nin Asâ-yı Musa’sını da gönderecektim. Fakat onun kaleminin sıhhatine itimaden tashih etmemiştim. Onun için onun yerinde Mustafa Gül’ünki gitti. Ali’nin Zülfikar’ı ve Mustafa Gül’ün Asâ-yı Musa’sı inşallah bir zaman arapçaya tercüme edilecek, arabî bir surette orada intişar edilecekler. Denizli’deki ehemmiyetli bir kardeşimiz Hâfız Mustafa hacca gidiyor. Zülfikar ve bazı Nurları beraber alıyor. Zaten Nurlarla alâkadar çok hacılar Nurları o nuranî yerlere götürüyorlar. O Nurlar bizim bedelimize o mübarek yerleri ve oradaki mübarek zâtların ellerini öpecekler. İnşallah bizi de o yerlere çağırmaya vesile olacaklar.

**Hâmisen**: Antalya’dan Mehmed Hulusi ora şakirdleri namına tebriklerine ve Tefenni’deki Nur şakirdleri namına Ahmed Rasih’in tebriklerine mukabil, pekçok selam ve tekraren bayramlarını da tebrik ediyoruz. Umum kardeşlerimize binler selam ve dua ediyoruz. Aceleye geldi, siz tashih ve ıslah edebilirsiniz.

<p class="takdim">[Mahremce bir fıkra leffen gönderildi. Gençlik Rehberi şimdi hazır değil, sonra size tashihli gönderilecek.]</p>

*el-Bâkî Hüve’l-Bâkî*
*Said Nursî*

[^1] : Emirdağ Kaymakamı, Diyanet Reisi’ni görmüş. Nurlara tam sahip olacak tahsinkârane vaziyet göstermiş ve demiş ki: Kütüphanemde Nur Risalelerini muhafaza edeceğim. Hem bize selam ve çok hürmet eylediğini söylemiş. Buna mukabil hem o daireyi Siracünnur’un hakikatıyla tam alâkadar etmek için bir nüshayı o reise hediye ettim. Fakat resmî reis olarak değil, belki Nurların hâmi ve muhafızı ve muhakkik bir âlim olarak kaymakam vasıtasıyla hediye ediyorum. Said
