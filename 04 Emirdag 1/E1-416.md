---
title: "Emirdağ-I 416 : Ankara’da lüzum olsa benim bedelime o fıkraları gösterirsiniz"
no: 416
id: "E1-416"
konu: "Ankara’da lüzum olsa benim bedelime o fıkraları gösterirsiniz"
bolge: "Emirdağ-I"
donem: "Emirdağ 1 Dönemi"
date: 
yazar: "Said Nursî"
---

# Emirdağ-I 416 : Ankara’da lüzum olsa benim bedelime o fıkraları gösterirsiniz

<p class="arabic" dir="rtl" title="Meal: “Her türlü noksan sıfatlardan yüce olan Allah’ın adıyla.”">بِاسْمِهِ سُبْحَانَهُ</p>

Re'fet Bey kardeşim!

Ben çok rahatsızım, dünyaya bakamıyorum. Yeniden bize kanunsuz bu hücuma karşı fikren, kalemen müdafa edemiyorum. Onun için mahkemede müdafaatımda söylediğim ve mahkemece itiraz edilmeyen ve dava ettiğim meselelerde pek çok şahidleri bulunan bazı kısacık parçaları sana veriyorum ki, Ankara'da lüzum olsa benim bedelime o fıkraları gösterirsiniz. Hem Hilmi Bey'e ve bir-iki zata yazdığım bir iki parça içinde vardır. Lüzum olsa onların bir hulasasını çıkarıp bir istida yapabilirsiniz. İşte birisi budur:

"İki sene iki mahkeme ellerinde tetkik edilen bütün Risale-i Nur eczalarında kanunca bir vesile bulamayıp bizi ve Risale-i Nur'u beraat ettikten sonra gizli bir zındıka komitesi münafık bazı memurları vesile ederek merkez-i hükümette resmî bir plan çevirip beni bütün bütün hilaf-ı kanun olarak bütün dostlarımdan ve talebelerimden tecrid ve sıhhat ve hayatım noktasında fena bir yere nefyetmek namı altında haps-i münferid ve tecrid-i mutlak manasında beni Emirdağı'na gönderdiler."

***

"Senin mektubunda benim istirahatimi ve eğer iktidarım olsa, benim Şam ve Hicaz tarafına gitmeme dair sizin hükümet-i hâzıraya müracaat maddesi ise:

Biz evvelâ imanı kurtarmak ve Kuran'a hizmet için, Mekke'de olsam da buraya gelmek lâzımdı. Çünkü en ziyade burada ihtiyaç var. Binler hastalıkla mübtela olsam ve zahmetler çeksem, yine bu milletin imanına ve saadetine hizmet için burada kalmamı Kuran'dan aldığım bir dersle karar verdim ve vermişiz.

Sâniyen: Bana karşı hürmet yerine hakaret görmek noktasını mektubunuzda beyan ediyorsunuz. “Mısır'da, Amerika'da olsaydınız, tarihlerde hürmetle yâdedilecektiniz.” dersiniz.

Aziz, dikkatli kardeşim! Biz, insanların hürmet ve ihtiramından ve şahsımıza ait hüsn-ü zan ve ikram ve tahsinlerinden mesleğimiz itibarıyla cidden kaçıyoruz. Hususen acip bir riyakârlık olan şöhretperestlik ve cazibedar bir hodfüruşluk olan tarihlere geçmek, insanlara iyi görünmek, Nurun bir esası ve mesleği olan ihlasa zıddır. Onu arzulamak değil, bilakis şahsımız itibarıyla ondan ürküyoruz."

***

<p class="takdim">[Hilmi Bey'e hitaben!]</p>

Eski dahiliye vekili, şimdi parti kâtib-i umumisi Hilmi Bey!

Evvela: Yirmi sene zarfında bir tek istida Dahiliye Vekili iken sana yazdım. Fakat yirmi senelik kaidemi bozmadım, vermedim. İstersen sana okuyacağım. Hem eski dahiliye vekili, hem şimdi kâtib-i umumi sıfatlarıyla seninle konuşacağım. Yirmi sene hükümetle konuşmayan, tek bir defa yine hükümet hesabına hükümetin büyük bir rüknü ile konuşan adam, on saat kadar söylese azdır. Onun için sizinle konuşmaya bir iki saat müsaade ediniz.

Sâniyen: Şimdi partinin kâtib-i umumisi itibarıyla size bir hakikati beyan etmeye kendimi mecbur biliyorum. Hakikat de şudur: Sen kâtib- i umumi olduğun Halk Fırkasının millet karşısında gayet ehemmiyetli bir vazifesi var. O da şudur: Bin seneden beri âlem-i İslamiyeti kahramanlığıyla memnun eden ve vahdet-i İslamiyeyi muhafaza eden ve âlem- i beşeriyeti, küfr- ü mutlaktan ve dalâletten şanlı bir surette kurtulmasına büyük bir vesile olan Türk milleti ve Türkleşmiş onların din kardeşleri! Eğer şimdi, eski zaman gibi kahramancasına Kuran’a ve hakaik-i imana sahip çıkmazsanız ve sizler gibi ehl-i hamiyet eskide yanlış bir surette ve din zararına medeniyetin propagandası yerinde doğrudan doğruya hakaik-i Kuraniye ve imaniyeyi tervice çalışmazsanız, size katiyen haber veriyorum ve kati hüccetlerle ispat ederim ki, âlem-i İslamın muhabbet ve uhuvveti yerine, dehşetli bir nefret; ve kahraman kardeşi ve kumandanı olan Türk milletine bir adavet; ve şimdi âlem-i İslamı mahva çalışan küfr-ü mutlak altındaki anarşiliğe mağlup olup âlem-i İslamın kalesi ve şanlı ordusu olan bu Türk milletinin parça parça olmasına ve şark-ı şimalîden çıkan dehşetli ejderhanın istilâ etmesine sebebiyet verecek.

.... Hilmi Bey! Size karşı elbette çok cihetlerde dahilî ve haricî muarızlar var. Ben dünya ve siyasetin haline bakmadığım için bilemiyorum. Fakat beni bu senede çok sıkıştırdıkları için sebebine baktım ki, size karşı bir muarız çıkmış. Eğer o muarız mükemmel bir reis bulup hakaik-i imaniye namına çıksaydı, birden sizi mağlup ederdi. Çünkü bu milletin yüzde doksanı, bin seneden beri anane-i İslamiye ile, ruh ve kalbiyle bağlanmış. Zahiren muhalif-i fıtratındaki emre itaat cihetiyle serfürû etse de, kalben bağlanmaz.

Hem bir Müslüman, başka milletler gibi değil. Eğer dinini bıraksa anarşi olur, hiçbir kayıt altında kalmaz. İstibdad-ı mutlaktan, rüşvet-i mutlakadan başka hiçbir terbiye ve tedbirle idare edilmez. Bu hakikatin çok hüccetleri, çok misalleri var. Kısa kesip sizin zekâvetinize havale ediyorum.

Bu asrın Kuran’a şiddet-i ihtiyacını hissetmekte İsveç, Norveç, Finlandiya’dan geri kalmamak size elzemdir. Belki onlara ve onlar gibilere rehber olmak vazifenizdir. Siz, şimdiye kadar gelen inkılap kusurlarını üç dört adamlara verip şimdiye kadar umumi harp ve sair inkılapların icbarıyla yapılan tahribatlarını -hususen anane-i diniye hakkında- tamire çalışsanız, hem size istikbalde çok büyük bir şeref ve âhirette büyük kusuratlarınıza kefaret olup, hem vatan ve millet hakkında menfaatli hizmet ederek "milliyetperver, hamiyetperver" namına müstehak olursunuz. - Said Nursî

***

<p class="takdim">[Ankara ehl-i vukufunun müttefiken verdikleri beraat raporunun neticesidir.]</p>

Netice: Heyetimiz şu neticeye varmıştır ki: Said Nursî normal hayatında, kanaatlerinde samimi ve kalbi dinî hissiyat ile meşbu olmakla beraber, risale ve kitap ve mektupların incelenmesinden anlaşılmasına göre, bu adamların yazılarında halkı dinî mukaddesata alet ederek devletin emniyetini ihlale teşvik etmek veya bir cemiyet kurmak kasdında olduğunu gösterir bir sarahat ve emare olmayıp kendini yegane âlim vaziyetinde göstermeye meraklı bir tavır takındığı görülmektedir.

2- Gerçi Said Nursi’de bir enerji var. Bu enerji, tarikat gütmek ve mezhep çıkarmak, cemiyet kurmak, tedrisat icra etmek enerjisi değil. Benim vazifem Kuran'ın hakikatlarını anlatmaktır. Ve ciddi ve kanaatiyle arzu edenleri ilminden faydalandırmak enerjisidir....

İşbu rapor, ehl-i vukufun ittifakıyla tanzim ve makam-ı aidine takdim kılındı. 22 Nisan 944

Ehl-i vukuflar:

Diyanet İşleri Müşavere Heyeti azasından Dersiâm Profesör Yusuf Ziya,

Dil-Tarih Fakültesi Şarkiyat Enstitüsü Müdürü Necati Lugal

Türk Tarih Kurumu İslam Kitapları Derleme heyeti azasından Yusuf Aykut

***

<p class="takdim">[Eskişehir Mahkemesinin bir risaleye itirazına cevaptır. Mahkemeye karşı yazılan ve mahkemeyi susturan layiha-i temyizin müdafaatından bir parçadır.]</p>

Ben de adliyenin mahkemesine derim ki: Bin üç yüz elli senede ve her asırda üç yüz elli milyon insanların hayat-ı ictimaiyesinde en kudsî ve hakikatli bir düstur-u İlahiyi üç yüz elli bin tefsirin tasdiklerine ve ittifaklarına istinaden ve bin üç yüz elli sene zarfında geçmiş ecdadımızın itikadlarına iktidaen tefsir eden bir adamı mahkum eden haksız bir kararı, elbette ruy-i zeminde adalet varsa o kararı red ve bu hükmü nakz edecektir.

***

> 1. Mektupta alıntı yapılan yerler için bk. Emirdağ 1 Arşivi n.312 ve n.361 ; Denizli Arşivi n.37 ; Afyon Arşivi n.17
