---
title: "Emirdağ-I 109 : Ahmed Nazif'in bir fıkrası"
no: 109
id: "E1-109"
konu: "Ahmed Nazif'in bir fıkrası"
bolge: "Emirdağ-I"
donem: "Emirdağ 1 Dönemi"
date: 
yazar: "Said Nursî"
---

# Emirdağ-I 109 : Ahmed Nazif'in bir fıkrası

<p class="takdim">[Ahmed Nazif'in bir fıkrasıdır]</p>

<p class="arabic" dir="rtl" title="Meal: “Subhân Allah’ın adıyla” * “Hiçbir şey yoktur ki O'nu hamd ile tesbih etmesin” [İsrâ 17:44]">بِاسْمِهِ سُبْحَانَهُ * وَاِنْ مِنْ شَىْءٍ اِلاَّ يُسَبِّحُ بِحَمْدِهِ</p>

<p class="arabic" dir="rtl" title="Meal: “Allah’ın selâmı, rahmeti ve bereketleri, üzerinize olsun.”">اَلسَّلاَمُ عَلَيْكُمْ وَرَحْمَةُ اللّٰهِ وَبَرَكَاتُهُ</p>

Çok aziz, çok kıymetli, müşfik Üstadım Efendim Hazretleri!

Nur havzasının lemaat ve şuaâtından himmet ve dualarınızla daima ve peyderpey feyiz almaktayız. Ve emr-i Üstadanelerini inkıtâsız bizlere ulaştıran Nur fabrikası mübarek kahramanlarına şükranlarımızla minnettarlığımızı arzederiz. Başta Üstadımız olarak Cenab-ı Hak cümlesinden ebediyen razı olsun, âmin.

Sevgili Üstadım! Muhitimizde Risale-i Nur’un intişar ve inkişafı gün geçtikçe artmaktadır. Bilhassa son günlerde tab işinin geri kalmasıyla bu kudsî hizmetin talebelerin kalemlerine tahsis buyurulması gibi çok yüksek ve çok mübarek ve hem çok feyizli hem çok sünbüller vermesi, hem maddi terakkiyat ve medrese-i Nuriyedeki tahsilini ikmal gibi dünyevî ve uhrevî menfaatli bu kudsî ve mübarek hizmetin îfa ve ikmali için kalemlere sarılarak ve hummalı bir faaliyetle şevk ve aşk ve sürurlarla Asâ-yı Musa mecmuasının yazılmasına ve birer nüsha üstadlarına hediye etmek şerefini kazanmak için talebeleriniz yekdiğerleriyle âdeta rekabetli müsabakalar derecesinde çalışmakta olduğunu gördükçe, dünyalar kadar sevinç ve sürurla müferrah ve mesud oluyoruz. Ve bu uğurda yani Risale-i Nur’un terakki ve teâlisi ve inkişaf ve intişarı yolundaki herhangi bir hususi ve umumi ve yakînî rekabetlerden iftiharla zevk ve haz duymaktayım. Cenab-ı Hakk’ın inayetiyle ihsanatına hadsiz ve nihayetsiz şükürler olsun ki, lâyık olmadığım halde günahlarla mülevves bu âdi şahsımın böyle mübarek ve kudsî hizmet-i nuriye-i imaniyeyi -manevi kazanç sevda ve aşkına matuf rekabetin şirket-i maneviye sırrıyla- muhitimizde intişar ve yerleşmesine bir vasıta olunmaklığım gibi nihayetsiz ve hududsuz ihsanat-ı İlahiyeye mazhariyeti gibi, yolunda bulunduğumuz bu mübarek ve kudsî hizmetin nurlu âleminde son nefesime kadar istihdam olunmaklığımı niyaz ediyorum. Hâşâ hiçbir kardeşimi kıskanmak değil, belki takdirler ve takdisler ve tebriklerle teşci ve teşvik ediyorum. Cenab-ı Hak hayırlı muvaffakiyetler ve Üstadımızın kudsî dualarına mazhar eylesin, âmin.

Kıymetli Üstadım! Bu havalide de bazı gizli desiseler, hileler, Nurculardan halkı uzaklaştırmak siyaseti takip edildiği maalesef devam etmekte ise de, talebeler arasında herhangi bir bâtıl tesire kapılarak zaafa düşecek veya bu mübarek hizmetten çekilecek hiçbir arkadaş yoktur ve olamaz. Nur’un hakiki lezzetini tatmış olan kardeşlerimiz, tam ve sarsılmaz imana mâliktirler. Cenab-ı Hakk’a hadsiz ve nihayetsiz hamd ü senalar olsun ki, siz sevgili Üstadımız ve mübarek Nur fabrikası başımızda ve kudsî ve elmas kılıçlı Risale-i Nur’umuz elimizde bulundukça inşallah hiçbir zındıka, mülhid ve ehl-i bid’anın ve fırka-i dâllenin şuursuz, camid, kör kuvvetlerinin şimdiye kadar olduğu gibi bundan sonra da tesirsiz olacağı gibi daima mağlup ve makhur ile zelilane ric’atleri (olacak [^1]) değil imanımıza, ihlasımıza zarar veya zaaf, belki bir urvet-ül vüska ve bir hablullah sırrıyla çok muhkem ve kopmaz bir zincirle o mübarek rabıtalarımızı takviye etmektedir.

<p class="arabic" dir="rtl" title="Meal: “Elhamdulillah, bu Rabbimin bir fazlıdır.”">اَلْحَمْدُ لِلّٰهِ هٰذَا مِنْ فَضْلِ رَبِّى</p>

Ey yüce Üstadım ve büyük rehberim! Tab’ın adem-i muvaffakiyeti ile, teessürü ile zedelenen kalblerimizi tedavi ve Nur’la teçhiz ve tezyin eden Asâ-yı Musa mecmuası üzerinde el ve makine ile eski ve yeni huruf ile liyakatsız matbaacılara mukabil, liyakatlı talebelerin elleriyle yazılması emrinin ne kadar şefkatli ve menfaatli ve merhametli bulunduğu, mecmuanın yazı hizmeti ilerledikçe artan şevk ve gayretlerimizden anlaşılmaktadır.

*el-Bâkî Hüve’l-Bâkî*
*Günahkâr ve çok kusurlu ve daima af ile dualarınıza muhtaç hizmetkârınız*
*Ahmed Nazif Çelebi*

***

***
[^1]: *Bu kelimeyi Üstadımız yazmış.
