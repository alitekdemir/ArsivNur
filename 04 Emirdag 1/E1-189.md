---
title: "Emirdağ-I 189 : Hüsrev’in mektubu"
no: 189
id: "E1-189"
konu: "Hüsrev’in mektubu"
bolge: "Emirdağ-I"
donem: "Emirdağ 1 Dönemi"
date: 
yazar: "Said Nursî"
---

# Emirdağ-I 189 : Hüsrev’in mektubu

<p class="takdim">[Mucizeli Kuran’ın kâtibi mübarek Hüsrev’in mektubundan bu güzel parçayı Lahika’ya geçirdik. Maşallah, Zülfikar Mucizat Mecmuasını tam layık bir tarzda tarif etmiş.]</p>

<p class="arabic" dir="rtl" title="Meal: “Subhân Allah’ın adıyla” * “Hiçbir şey yoktur ki O'nu hamd ile tesbih etmesin” [İsrâ 17:44]">بِاسْمِهِ سُبْحَانَهُ * وَاِنْ مِنْ شَىْءٍ اِلاَّ يُسَبِّحُ بِحَمْدِهِ</p>

<p class="arabic" dir="rtl" title="Meal: “Allah’ın selâmı, rahmeti ve bereketleri, ebedî ve dâimî olarak üzerinize olsun.”">اَلسَّلاَمُ عَلَيْكُمْ وَرَحْمَةُ اللّٰهِ وَبَرَكَاتُهُ اَبَدًا دَائِمًا</p>

Sevgili Üstadımızın Lahika’ya kaydettiğimiz mübarek mektuplarından birisi, kahraman Tahiri ile gönderilen ve “Asa-yı Musanın bir Zeyli ve Müellifinin bir Tercüme-i Hayatı” namını alan mecmuanın musahhah olarak tab edilmesine ve Isparta Medresetüzzehrası talebelerinin nura ait hizmetlerinden kıymettar Üstadımızın memnuniyetlerine ve sureten görüşülmediğinden kahraman Tahiri’nin müteessir olmamasına dairdir.

İkinci mübarek mektubunuz, firavunlaşmakta taş ve demir gibi sert maddeleri hiçe sayan ve karanlıklı ve zulmetli gecelerden daha ziyade zulümlü zulmetlere gömülen ve fazilet ve insaniyet duygularından bîbehre olan kalplere elindeki vahdaniyet-i İlahiye asasıyla indirdiği darbelerle, o bârid ve zulmanî kalplerden tasdik-i Uluhiyet ve kabul-ü İslamiyet gibi nurlar fışkırtan ve ehl-i imanın nuranî kalplerini güneş-misal nurlarıyla dolduran Asa-yı Musa Mecmuasına denk olmak üzere, İlahi ve semavi burhanlarla mâlâmâl ve bu ruhlarıyla mütemadiyen deveranını gösteren münevver ve azametli sema ve yaşadığı asırlar boyunca mütemadiyen tazelenmekte bulunan ve koca zemin mevcudatını Hâlık-ı Zülcelal namına zabt ve teshir ederek inkâr-ı uluhiyetle tuğyan eden zalim beşerin tâğî nefislerinin hudutsuz taşkınlıklarını sonsuz bir nedamete çeviren ve bütün seyyiâtını nihayetsiz bir istiğfar ile temizletmeye koşturan ve ehl-i imana “İşte cennet-i bâkiye, haydi girmeye çalış” diyen ve nihayetsiz burhanlarının çok tatlı, çok şirin izân lisanları üstünde o fazl-ı İlahi eseri olan cennetin en son ve en güzel ve en büyük ve en latif meyvesi olan rüyetin bir nev azametli lezzetini şu hayat-ı fâniyede veren ve mesud ve müsterih yaşatmaya vesile olan Nur’un mucizatları mecmuasına (Zülfikar Mucizat-ı Ahmediye ve Kuraniye) ismi verilmesi bizleri pek çok sevinçlere gark etti.

Hem sevgili mübarek Üstadımızın Medresetüzzehranın hizmet-i nuriyelerinden memnuniyetini izhâra vesile olan hakir ve kusurlu, liyakatsiz nurcu Hüsrev’in mektubunun, hem Sava kahramanlarından müteveffa nurcu Hafız Mehmed’in kahraman kardeşleri nurcu Mustafa ve Ali’nin hâlis güzel mektuplarını, hem nurcu mübarek kardeşimiz Halil İbrahim’in hoş mektubunun Lahikalarımıza kaydedilmek üzere gönderildiğine dairdir.

Üçüncü mübarek mektubunuz, okudukça, yazdıkça zevkimizin tezyidine sebep olan ve bir dua-yı Nebevîdeki pek yüksek sevap ve pek büyük fazileti kabul etmekte vesveseye düşen ve benim gibi zayıf aklının şuursuzluğundan ve azalmış rüyetinin idraksizliğinden istifade ederek kalbine giren vesvese ve şüpheleri, dört ehemmiyetli ve kıymetli cevaplarıyla serap gibi eritip yok eden ve ayine-i Samed olan o güzel kalbi o gibi vesveselerden temizleyen o güzel mektubunuz, o şirin ifadeleriniz, cidden medhe çok seza, tahsine çok layık zikr-i cemil ile Üstadımızı tebrike çok şayestedir, gördük.

Dördüncü mübarek mektubunuz, “haslara mahsus bir derece mahremdir” yazılmış. Hakiki himayekârları, ciddi sahipleri ve avam-ı müminînin mutemedleri olan müderrisûnun kaçmalarından dolayı, yirmi senedir telaş ve tehâşî perdesi altındaki hizmetle ve harika ve mucizevari bir hâletle intişar eden ve lillahilhamd bu günde <span class="arabic" dir="rtl" title="Meal: “Gizli olarak nurlanır”">سِرًّا تَنَوَّتْ</span> perdesinden çıkan Risale-i Nur’a el-ân dehalet etmeyen hocaların bu dehşetli hataları yüzünden müstehak oldukları dehşetli ve şiddetli tokatları yüzlerine ve başlarına karınlar boyunca indiren Nur’un nurlu zülfikarları olan İşarât-ı Seb’a, Sekizinci Lema, Vehhabilik hakkındaki risale ile ulema-yı sûya olan şiddetli ve dehşetli tevbihleri içinde İstanbul ulemasına nazar-ı şefkatle bakan ve perde altında nurcuların kuvve-i maneviyelerini kırmak için vasıta olan bazı hocalara aldanmayarak, sarsılmayarak, münakaşasız, dostane muamele etmemizi emreden o güzel misilsiz yazılarınız, Nur’un havz-ı kebirinden gelen ve nurcuları sîrâb eden ve harikalarıyla cin ve şeytanları hayretlere düşüren bu medeniyet asrında allâme-i asır olan büyük Üstadımızın arş-ı a’zamla bağlı olan Kuran’dan süzülen ve beşeri saadete sürükleyen hoş ve bedî sözleridir. Cenab-ı Hak sevgili mübarek Üstadımızdan ebediyen hoşnut ve razı olsun, âmin, âmin, âmin.

*el-Bâkî Hüve’l-Bâkî*
*el-hubbu fillâh*
*Kusurlu talebeniz*
*Hüsrev*

***
