---
title: "Emirdağ-I 309 : Aşığım deryâna dalmaya geldim (Mustafa Oruç)"
no: 309
id: "E1-309"
konu: "Aşığım deryâna dalmaya geldim (Mustafa Oruç)"
bolge: "Emirdağ-I"
donem: "Emirdağ 1 Dönemi"
date: 
yazar: "Said Nursî"
---

# Emirdağ-I 309 : Aşığım deryâna dalmaya geldim (Mustafa Oruç)

<p class="arabic" dir="rtl" title="Meal: “Subhân Allah’ın adıyla” * “Hiçbir şey yoktur ki O'nu hamd ile tesbih etmesin” [İsrâ 17:44]">بِاسْمِهِ سُبْحَانَهُ * وَاِنْ مِنْ شَىْءٍ اِلاَّ يُسَبِّحُ بِحَمْدِهِ</p>

<p class="arabic" dir="rtl" title="Meal: “Allah’ın selâmı, rahmeti ve bereketleri, ebedî ve dâimî olarak üzerinize olsun.”">اَلسَّلاَمُ عَلَيْكُمْ وَرَحْمَةُ اللّٰهِ وَبَرَكَاتُهُ اَبَدًا دَائِمًا</p>

Çok müşfik, çok sevgili Üstadım Efendim Hazretlerine!

Lütuf buyurduğunuz sevimli mektuplarınızı ve nurlara ait sekiz parça emanetleri mesrurane aldım ve hadsiz derece memnun oldum. İnşallah himmet ve dualarınız bereketiyle ve bizim de elimizden geldiği kadar nurların neşrinde olan gayretlerimiz pek yakında semeresini verecektir. Ve yine inşallah üniversite gençliğinde Risale-i Nur'a olan sonsuz ihtiyaç Allah'ın tevfik ve inayetiyle gençlik tarafından idrak olunup üniversitemiz bir nur mektebi haline dönecektir. Çünkü Risale-i Nur'a olan ihtiyaç pek çok fazladır. Zaten Risale-i Nur yeni neslin en derin ihtiyaçlarına Kuran-ı Kerim namına ders veriyor. Yeni neslin terbiyesinde ve yetişmesinde vasıta olacak, rububiyet-i mutlakanın da bizzat bunu iktiza etmesiyle, bu asırda Kuran-ı Kerim namına ders veren ve hâdî vazifeliğini temsil eden Risale-i Nur'dur. Risale-i Nur bu ihtiyacı karşılamak için doğmuştur. Ve yine onun içindir ki Risale-i Nur eczaları bu devrin münevver tabakasına herkesten ziyade bakıyor ve dersini veriyor. Madem ki dersini vermiş ve veriyor, mutlaka onun tilmizleri de bulunacaktır.

Bu münasebetle bir sene önce dediğim gibi:

<pre>
Aşığım deryâna dalmaya geldim
 
Dertliyim dermanım bulmaya geldim.
</pre>

<pre>
Kusurumun affını niyâza geldim
 
Aczimi fakrımı beyana geldim.
</pre>

<pre>
Gözlerim görmüyor görmeye geldim
 
Kulaklarım duymuyor duymaya geldim.
</pre>

<pre>
Kalbim pas bağladı silmeye geldim
 
Dağılan aklımı dermeye geldim.
</pre>

<pre>
Varımı yoğumu satmaya geldim
 
Lütfunla felâha ermeye geldim.
</pre>

<pre>
Fazlınla rızâna ermeye geldim
 
“Rabbimsin” diyerek kapına geldim.
</pre>

Bu kudsi vazifemde dahi derim:

<pre>
Aşığım aşkında deryâmı buldum
 
Dertliyim derdimde dermanım buldum
 
Mâsiva tozunu gönül yüzünden
 
Tevhid ile sildim Elhamdulillah.
</pre>

Buradaki umum nurcu kardeşlerimizin bâki hürmet ve selamları vardır. Bilhassa Vaiz Şeref Efendi, el ve eteklerinizden öperek dualarınızı niyaz ediyorlar. Mektubuma bu kadarla son verirken en derin sevgi ve hürmetlerimle yed ve kadem-i şeriflerinizi öperek sıhhat ve afiyetler dilerim.

*el-Bâkî Hüve’l-Bâkî*
*Duanıza çok muhtaç*
*Mustafa Oruç*

***
