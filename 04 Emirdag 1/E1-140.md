---
title: "Emirdağ-I 140 : Risale-i Nur Konya’da bir hocadan başka bütün hocaları tâbiiyetine almıştır"
no: 140
id: "E1-140"
konu: "Risale-i Nur Konya’da bir hocadan başka bütün hocaları tâbiiyetine almıştır"
bolge: "Emirdağ-I"
donem: "Emirdağ 1 Dönemi"
date: 
yazar: "Said Nursî"
---

# Emirdağ-I 140 : Risale-i Nur Konya’da bir hocadan başka bütün hocaları tâbiiyetine almıştır

<p class="takdim">[Konyalı Sabri'nin mektubudur]</p>

<p class="arabic" dir="rtl" title="Meal: “Subhân Allah’ın adıyla” * “Hiçbir şey yoktur ki O'nu hamd ile tesbih etmesin” [İsrâ 17:44]">بِاسْمِهِ سُبْحَانَهُ * وَاِنْ مِنْ شَىْءٍ اِلاَّ يُسَبِّحُ بِحَمْدِهِ</p>

<p class="arabic" dir="rtl" title="Meal: “Allah’ın selâmı, rahmeti ve bereketleri, üzerinize olsun.”">اَلسَّلاَمُ عَلَيْكُمْ وَرَحْمَةُ اللّٰهِ وَبَرَكَاتُهُ</p>

Sevgili, aziz Üstadım Efendim!

Kıymetli mektubunuzu aldım. Derecesiz memnun oldum. Mecmuaları aldığıma dair mektup yazmıştım. Nasıl oldu da o mektubumu Üstadım almadınız. Son gönderilen 69 lirayı da aldım. Bizim mektup yazmadığımızın sebebi, sizi meşgul etmekten çekindiğimiz için sık sık yazmaya cesaret edemiyoruz. Emir buyurursanız her zaman için yazmayı arzu ederiz.

Üstadım! Risale-i Nur Konya’da bir hocadan başka bütün hocaları tâbiiyetine almıştır. Her gece her toplantıda bütün görüşüp konuşmaları Risale-i Nur’un hikmetlerine dairdir. Bütün ilim ve kemalleriyle Risale-i Nur karşısında âciz kaldıklarını itiraf ediyorlar. Bütün şehir, kaza ve köyler herkes işitir işitmez birbirlerine haber vererek gelip bizden “Risale-i Nur varmış, bir tane bize verin” diyorlar. Biz burada hem el ve hem de makine ile suretlerini çıkarmak suretiyle cahil olanlarına Sirac-ül Gafilîn’i ve âlim olanlarına İhlas Risalesini, sonra da âlimlere Yedinci Şua’ı, birden dörde kadar Lemaları veriyoruz. Hele son gönderdiğiniz Risale-i Nur mizanlarından birinci risale olan Küçük Sözler, ilk evvel hocalara bu eserleri verdiğim için bütün hatipler hayran kaldılar. Bunları hutbede okumak istediklerinden, bu Sözler’i yazmak için sıra bekliyorlar. Bu eserlere karşı alâka o derece fazladır ki, gündüzleri dükkânımıza, geceleri de evime kadar geliyorlar. Hatta bazı muallimler ve müfettişine kadar bu eserleri verdim ve bir adliye müfettişine dahi verdim. Bir kerre okuyunca derhal teslim oluyorlar. Ankara Hukuk Mektebi talebelerinden bir kaçı Sirac-ül Gafilîn'i aldılar.Yine İstanbul üniversite talebelerinden bazısına Sirac-ül Gafilîn ve Yedinci Şua’ı gönderdim. Zabitanların da bazıları Risale-i Nur’u tekrar iade etmek üzere okuyorlar. Artık vermiş olduğunuz ilham üzere herkesin şahsına göre kavrayabileceği risaleleri veriyoruz. Öyle ümid ediyoruz ki, az bir zamanda Konya Vilayeti fevkalâde yüksek bir medrese-i Nuriye olacaktır. Başta Vehbi Hoca olmak üzere diğer bütün âlimler, birisinden başka Risale-i Nur’a boyun eğerek takdirane ders almak istiyorlar. Eğer bugün hükümetin müsaadesi olsa, buradaki bütün halk ziyaretinize gelecektir. Hatta birkaç tanesi gelmek için müsaade istiyorlar. Şayet emir buyurursanız kendilerine haber vereyim.

*Sabri*

Vekalete yazmış olduğunuz istidanın bir nüshasını Hüsrev ağabeyimiz bize gönderdi. Bu hususta bizim için de, bize düşecek bir vazife varsa bildiriniz. Mehmed Abdülmetin yeniden bir şiir yazmış, bunu gönderiyoruz. Tashih edilen İhlas Risalesi’ni aldım. Buradaki âlimler bazıları Risale-i Nur tashihatının burada yapılmasını arzu ediyorlar. Bu husustaki emirlerinizi bekliyoruz. Şayet isterseniz yazdığımız risalelerin tashihi için oraya gönderelim. Ve bir de sizde fazla İhlas Risalesi, Sirac-ül Gafilîn varsa ister eski, ister yeni yazıyla olsun bize gönderiniz. Talebelerin ekserisi eski yazıyı okuyamıyorlar, onlara veririz. Bizim yazdıklarımız kifayet etmiyor. Bu mektubu bu kadar uzun yazmayacaktık. Fakat Ceylan kardeşimizin emri üzere, uzunca yazmak lüzumunu hissettik. Buradaki bütün hoca efendiler arz-ı hürmet ederler, hayırlı duanızı beklerler. Başta Eşref ve Risale-i Nur talebeleri, el ve ayaklarınızdan öperler. Başta Ceylan kardeşimiz olmak üzere ve diğer bütün talebelere çok selam ve arz-ı hürmet ederler. Ben de Ceylan kardeşimizin gözlerinden öper ve umum kardeşlerimizin ellerinden öperim, hayır dualarını beklerim.

*Çok kusurlu, günahkâr köleniz, duanıza muhtaç*
*Sabri*

***
