---
title: "Emirdağ-I 238 : Nur doğması zamanıdır (Feyzi Fezâi)"
no: 238
id: "E1-238"
konu: "Nur doğması zamanıdır (Feyzi Fezâi)"
bolge: "Emirdağ-I"
donem: "Emirdağ 1 Dönemi"
date: 
yazar: "Said Nursî"
---

# Emirdağ-I 238 : Nur doğması zamanıdır (Feyzi Fezâi)

<p class="takdim">[Risale-i Nur'un erkânından ikinci Sabri'nin ve hâs arkadaşlarının hesabına ve mahdumu Feyzi Fezâi'nin yazdığı bu samimi fıkrasındaki "Nur doğması zamanıdır" müjdesine âmin deriz. Bazı kelimelerini bilemedim. Siz ıslah edersiniz. - Said Nursî]</p>

<p class="arabic" dir="rtl" title="Meal: “Her türlü noksan sıfatlardan yüce olan Allah’ın adıyla.”">بِاسْمِهِ سُبْحَانَهُ</p>

Aziz Üstadım Efendim Hazretleri! Risale-i Nur feyzinden almış olduğum ilham üzere yazılan bu kıymetsiz şiirin kabulünü rica ederim.

<pre>
Umduğumuz gün pek yakın
 
Nur doğması zamanıdır
 
Semavattan akın akın
 
Nur doğması zamanıdır.
</pre>

<pre>
“Allah” söyler kamu zerre
 
Demek lazım birkaç kerre
 
Bundan böyle veda şerre
 
Nur doğması zamanıdır.
</pre>

<pre>
Can mübteladır illete
 
Kim dayanır bu zillete
 
Müjde evlad-ı millete
 
Nur doğması zamanıdır.
</pre>

<pre>
Her kalb bir gümüş buhurdân
 
Hisse al düşen yağmurdan
 
Şükür Risale-i Nurdan
 
Nur doğması zamanıdır.
</pre>

<pre>
Kalb gittiği yoldan emin
 
Dönmemeye ettik yemin
 
Bin şükür Rabb-ül âlemîn
 
Nur doğması zamanıdır.
</pre>

<pre>
Gözümüzden akan yaşlar
 
Sözümüz hamd ile başlar
 
Yüzyirmibin kalem işler
 
Nur doğması zamanıdır.
</pre>

<pre>
Önümüzde nur denizi
 
Sevinçle bekliyor bizi
 
Yıkayalım içimizi
 
Nur doğması zamanıdır.
</pre>

<pre>
Yardım eyle yüce Allah
 
Her işte bulalım felah
 
Şükür yakınlaştı sabah
 
Nur doğması zamanıdır.
</pre>

<pre>
Allah'ı anan sözlere
 
Bütün dağlara düzlere
 
Şol nurdan aydın yüzlere
 
Nur doğması zamanıdır.
</pre>

<pre>
Gönül kurtulsun yasından
 
Nur içelim aşk tasından
 
Yedi dağın arkasından
 
Nur doğması zamanıdır.
</pre>

<pre>
Ölünceye dek aşk ile
 
Allah diyelim meşk ile
 
Ol cennetteki köşk ile
 
Nur doğması zamanıdır.
</pre>

<pre>
Bu işin fenadır sonu
 
Ey gafil bitir uykunu
 
Allah'a yönelt duygunu
 
Nur doğması zamanıdır.
</pre>

<pre>
Bak etrafa fikreyle
 
Hak yolunda zikreyle
 
Var Allah'a şükreyle
 
Nur doğması zamanıdır.
</pre>

<pre>
Bakma sağına soluna
 
Doğru yürü Hak yoluna
 
Müjde Allah'ın kuluna
 
Nur doğması zamanıdır.
</pre>

<pre>
Risale-i Nur'un mahiyetiyle
 
Hak kitabın âyetiyle
 
Allah'ın inayetiyle
 
Nur doğması zamanıdır.
</pre>

<pre>
Yoğumuz varımız belli
 
Sevgimiz yârımız belli
 
Şükür baharımız belli
 
Nur doğması zamanıdır.
</pre>

<pre>
Tahammül kalmadı sabra
 
Lanet kötülüğe kibre
 
Işık düşer gibi kabre
 
Nur doğması zamanıdır.
</pre>

<pre>
Anlaşılmıyor bu ne hal
 
Dünya dediğin bir hayal
 
Uyan ey evlâd u iyâl
 
Nur doğması zamanıdır.
</pre>

<pre>
Gözlerimiz hasret düne
 
Dert eğlenmede gün güne
 
Şu karanlıklar üstüne
 
Nur doğması zamanıdır.
</pre>

<pre>
Uğruna feda can-beden
 
Bizleri teselli eden
 
Nur kaynağı Risale'den
 
Nur doğması zamanıdır.
</pre>

<pre>
Şükürler olsun Risale-i Nur'a
 
Gark etti bizi murâda
 
Hızır (A.S) yetişti imdada
 
Nur doğması zamanıdır.
</pre>

<pre>
Gayri söz kalmasın derde
 
Dünyalık hevesler nerede
 
Güneşin doğduğu yerde
 
Nur doğması zamanıdır.
</pre>

<pre>
Sancakla donanmada buruc
 
Azade olsun şek şüphe suç
 
Hakka şükür avuç avuç
 
Nur doğması zamanıdır.
</pre>

<pre>
Yazık olsun gafillere
 
“Allah” demeyen dillere
 
Hakkı aramayan ellere
 
Nur doğması zamanıdır.
</pre>

<pre>
Yıllarca çekse de cefâ
 
Kim hakkına kılmaz vefâ
 
Mü'min olana ne safâ
 
Nur doğması zamanıdır.
</pre>

<pre>
Alnında okundu yazı
 
Her kul kısmetine razı
 
Çoktan kuruldu terazi
 
Nur doğması zamanıdır.
</pre>

<pre>
Semavatın hikmetine
 
Nurların himmetine
 
Ahirzaman ümmetine
 
Nur doğması zamanıdır.
</pre>

<pre>
Arayalım aynı izi
 
Bayramlar bekliyor bizi
 
Yıkayalım içimizi
 
Nur doğması zamanıdır.
</pre>

<pre>
Pek imrenme saltanata
 
Hangi dindar ana ata
 
Gam deryası kâinata
 
Nur doğması zamanıdır.
</pre>

<pre>
Bu hesabı bilen bilir
 
Herkes kazancını alır
 
Hak hukuk nasıl kaybolur
 
Nur doğması zamanıdır.
</pre>

<pre>
Kubbelerden taştı ezan
 
Yakınlaştı yevm-i mîzan
 
Çalınmak üzere borazan
 
Nur doğması zamanıdır.
</pre>

<pre>
Yolumuz, Rabbimiz tek, bir
 
Getir Teâlâ'ya tekbir
 
Bal bir, arı bir, petek bir
 
Nur doğması zamanıdır.
</pre>

<pre>
Yürü aşk gülüne eğil
 
Göreceksin yalan değil
 
Vicdanına sebil sebil
 
Nur doğması zamanıdır.
</pre>

<pre>
Yeter bu çağırıp coşan
 
Gün gelir olursun pişman
 
Dinine kesilme düşman
 
Nur doğması zamanıdır.
</pre>

<pre>
Gözünü aç olma deli
 
Kainattaki sır belli
 
Ara der, dinle teselli
 
Nur doğması zamanıdır.
</pre>

<pre>
Bu tuttuğumuz hak yolu
 
Yüreğimiz iman dolu
 
Görmeyiz sağı solu
 
Nur doğması zamanıdır.
</pre>

<pre>
Âkıl olan hakkı arar
 
boş oturmak neye yarar
 
Eyleme nefsine zarar
 
Nur doğması zamanıdır.
</pre>

<pre>
İşlediğin günah sâfî
 
Bu bitmeyen isyan kâfi
 
Günahı eyle telafi
 
Nur doğması zamanıdır.
</pre>

<pre>
Çeken çeksin seni
 
Almaz Hak kalesini
 
Birgün bulur belasını
 
Nur doğması zamanıdır.
</pre>

<pre>
Üstad engelleri yardı
 
Müjdenin gelmiyor ardı
 
Ufku ins ü melek sardı
 
Nur doğması zamanıdır.
</pre>

<pre>
Akan gözyaşları ile
 
Dağların taşları ile
 
Güvercin kuşları ile
 
Nur doğması zamanıdır.
</pre>

<pre>
Bu bir imtihandır çetin
 
Yolunu ara cennetin
 
Esiri olma cinnetin
 
Nur doğması zamanıdır.
</pre>

<pre>
Bu mudur Allah'a kulluk
 
Bak etrafına ne bolluk
 
Allah'ı ara bir yolluk
 
Nur doğması zamanıdır.
</pre>

<pre>
Vaziyetin alameti
 
Andırıyor kıyameti
 
Bulmak lazım selameti
 
Nur doğması zamanıdır.
</pre>

<pre>
Acele eyle vakit dar
 
Al nasibini bahtiyar
 
Nur yolunda genç ihtiyar
 
Nur doğması zamanıdır.
</pre>

<pre>
Ne kadar değişti zaman
 
Yeter gam keder el-aman
 
Ortada hazır kahraman
 
Nur doğması zamanıdır.
</pre>

<pre>
Ak güvercin çırptı kanat
 
Göklerde kurdu saltanat
 
Kafire şeytana inat
 
Nur doğması zamanıdır.
</pre>

<pre>
Kul Fezâi ağlayıp der
 
Günah işlediğin yeter
 
Biraz ıslah ol derbeder
 
Nur doğması zamanıdır.
</pre>

Sabri ve Arkadaşları namına

çok günahkar âciz

Fezâi

***
