---
title: "Emirdağ-I 242 : Onüçüncü Şua namındaki küçük mektupları, Hüsrev’in yazdığı nüshayı okudum"
no: 242
id: "E1-242"
konu: "Onüçüncü Şua namındaki küçük mektupları, Hüsrev’in yazdığı nüshayı okudum"
bolge: "Emirdağ-I"
donem: "Emirdağ 1 Dönemi"
date: 
yazar: "Said Nursî"
---

# Emirdağ-I 242 : Onüçüncü Şua namındaki küçük mektupları, Hüsrev’in yazdığı nüshayı okudum

<p class="arabic" dir="rtl" title="Meal: “Her türlü noksan sıfatlardan yüce olan Allah’ın adıyla.”">بِاسْمِهِ سُبْحَانَهُ</p>

<p class="arabic" dir="rtl" title="Meal: “Allah’ın selâmı, rahmeti ve bereketleri, ebedî ve dâimî olarak üzerinize olsun.”">اَلسَّلاَمُ عَلَيْكُمْ وَرَحْمَةُ اللّٰهِ وَبَرَكَاتُهُ اَبَدًا دَائِمًا</p>

Aziz, sıddık kardeşlerim!

**Evvelâ**: Leyle-i Kadir gizli olmasından Ramazanın her gecesinde, hususen nısf-ı âhirde ve bilhassa aşr-ı âhirde ve bilhassa yirmibir, yirmiüç, yirmibeş, yirmiyedi, yirmidokuzda bulunması ihtimaliyle onlarda aramalı diye hadîste vardır. Cenab-ı Erhamürrâhimîn, Nurcular hakkında bu Ramazanın her bir gecesini bir Leyle-i Kadir kadar sevabdar ve Leyle-i Kadr’i de bin ay kadar hayırlı yapsın. Âmîn, âmîn, âmîn.

**Sâniyen**: Onüçüncü Şua namındaki küçük mektupları, Hüsrev’in yazdığı nüshayı okudum. Fıkraları çok beğendim, çok samimi ve ayn-ı hakikat gördüm. Hüsrev’in âdetine muhalif olarak çok zaman onunla meşgul olmasını haklı gördüm. İçinde çok ehemmiyetli fıkralar var. Lâhika’ya girdiği halde yine mühim bir kısmı müstakil yazılsa münasiptir.

**Sâlisen**: İnebolu civarında bulunan ve Nurlara güzel kalemiyle çok hizmet eden kardeşlerimizden Mehmed Zekeriya'nın bir mektubunu aldım. Endişelerimi izale edip beni mesrur eyledi. Şimdi Nurların bir vazifesi olan, çocuklara Kur'an okutmak ve iman derslerini vermek hizmetiyle meşgul olduğunu yazıyor. Ona yazınız ki, “Bu hizmetin, aynen eskide Nurlara çalışmanız gibi kıymetlidir. Hem senin yazdığın kesretli risaleler, senin bedeline Nurların neşrine hizmet ederler. Merak etmesin. O, eski makamını muhafaza ediyor.”

**Râbian**: Makine mahsulâtını tam muhafaza için ayrı ayrı ve emin yerlerde saklayınız ki, bir tecessüs olsa bütüne zarar gelmesin. Hem Nazif ile bu vazifede meşveret edip yazılarınızı nümune için birbirinize gönderiniz ve çok ihtiyat ve sıhhatine dikkat ediniz. Dünyevî fırtınalar sizi sarsmasın. Eğer inayet-i Rabbaniye ile bu kudsî vazife tam yerine gelse, bu millete ve âlem-i İslama pek büyük faydası olacak. Umum kardeşlerimize selam ve selametlerine ve Ramazanlarının makbuliyetine dua ederiz.

*el-Bâkî Hüve’l-Bâkî*
*Duanıza muhtaç kardeşiniz*
*Said Nursî*

***
