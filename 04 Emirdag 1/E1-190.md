---
title: "Emirdağ-I 190 : Şehid Hafız Ali'nin kabrini ziyaret ederken (Hasan Feyzi)"
no: 190
id: "E1-190"
konu: "Şehid Hafız Ali'nin kabrini ziyaret ederken (Hasan Feyzi)"
bolge: "Emirdağ-I"
donem: "Emirdağ 1 Dönemi"
date: 
yazar: "Said Nursî"
---

# Emirdağ-I 190 : Şehid Hafız Ali'nin kabrini ziyaret ederken (Hasan Feyzi)

<p class="arabic" dir="rtl" title="Meal: “Her türlü noksan sıfatlardan yüce olan Allah’ın adıyla.”">بِاسْمِهِ سُبْحَانَهُ</p>

Aziz, sıddık kardeşlerim!

Hâfız Ali’nin tam vârisi Hasan Feyzi’nin bu güzel mersiyesini bir sene evvel taharriden sakınmak için kitaplarım içinde bir yere saklamıştım ve unutmuştum. İki gün evvel kitapları aldım, bu çıktı. Kaç defa şehid merhumun mezarına hayalen gittim, bunu okudum. Size de Lâhika’ya girmek için gönderdim. | Said Nursî

Şehid mağfur Hafız Ali Efendi’nin kabrini ziyaret ederken..

<p class="arabic" dir="rtl" title="Meal: “Her türlü noksan sıfatlardan yüce olan Allah’ın adıyla.”">بِاسْمِهِ سُبْحَانَهُ</p>

<p class="arabic" dir="rtl" title="Meal: “Allah’ın selâmı, rahmeti ve bereketleri, üzerinize olsun.”">اَلسَّلاَمُ عَلَيْكُمْ وَرَحْمَةُ اللّٰهِ وَبَرَكَاتُهُ</p>

Üstadım, Efendim Hazretleri! Geçen Cuma günü sabahı kardeşlerimle beraber şehid mağfur Hafız Ali Efendi’yi ziyaret ve selamınızı tebliğ ederken ruh-u şerifine hitaben orada söylemiş olduğum bu ebyâtı size de takdim ediyorum. Kabul buyurmanızı rica eder ve mübarek ellerinizi öperim Efendim.

<pre>
Ey nur yolunun yolcusu, ey ruh-u münevver
 
Bu medfen-i pâkin ola ruhun gibi enver.
</pre>

<pre>
Ey ölmeyen, ey fidye-i Üstad-ı mübarek
 
Razı ola Allah Teâlâ ve tebârek.
</pre>

<pre>
Gönderdi selam, bak sana ol Hazret-i Üstad
 
Hem “ruh-u azîzi” dedi, “her dem ola dilşâd."
</pre>

<pre>
Kur’an-ı Kerim uğruna fânideki hizmet
 
Bahş eyledi şimdi sana sonsuz ebediyyet.
</pre>

<pre>
Bu makbereler fahredecek haşre kadar hep
 
Emvata okut nüsha-i nur, aç yine mektep.
</pre>

<pre>
Yerlerde beşer, gökte bütün nurlu melekler
 
Her gün sunuyor ruhun için arşa dilekler.
</pre>

<pre>
Ey menba-ı envar ve ey hâfız-ı esrar
 
Ey canını canana veren zat-ı fedakâr.
</pre>

<pre>
"Hâfız” diye ben namını duydum o huzurda
 
Medhin okunur hem de bugün meclis-i nurda.
</pre>

<pre>
Sun kevser-i sâfi bize sensin yine sâki
 
Bahş eylemiş Allah sana bir âlem-i bâki.
</pre>

<pre>
Sormam sana bir şey ne bugünden ne de dünden
 
Bir nokta okut sen bize esrar-ı ledünden.
</pre>

<pre>
Âh çok mu uzak doğması bir şevk-i şedîdin
 
Gitsem yoluna sen gibi bir şanlı şehidin.
</pre>

<pre>
Feyzi! Yürü sen Hazret-i Üstad’a yakın ol
 
Hâfız gibi Firdevs’e bulursun oradan yol.
</pre>

*Şakirdiniz*
*Hasan Feyzi*

***
