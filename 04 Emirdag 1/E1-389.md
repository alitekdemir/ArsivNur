---
title: "Emirdağ-I 389 : Abdurrahman Çelebi Salahaddin'in mektubu"
no: 389
id: "E1-389"
konu: "Abdurrahman Çelebi Salahaddin'in mektubu"
bolge: "Emirdağ-I"
donem: "Emirdağ 1 Dönemi"
date: 
yazar: "Said Nursî"
---

# Emirdağ-I 389 : Abdurrahman Çelebi Salahaddin'in mektubu

<p class="takdim">[Hem Lâhika’ya, hem Asâ-yı Musa’nın âhirinde yazılsın.]</p>

<p class="arabic" dir="rtl" title="Meal: “Subhân Allah’ın adıyla” * “Hiçbir şey yoktur ki O'nu hamd ile tesbih etmesin” [İsrâ 17:44]">بِاسْمِهِ سُبْحَانَهُ * وَاِنْ مِنْ شَىْءٍ اِلاَّ يُسَبِّحُ بِحَمْدِهِ</p>

<p class="arabic" dir="rtl" title="Meal: “Kurân'ın ve Risale-i Nur'un harfleri adedince, Allah’ın selamı, rahmeti ve bereketleri üzerinize olsun.”">اَلسَّلاَمُ عَلَيْكُمْ وَرَحْمَةُ اللّٰهِ وَبَرَكَاتُهُ اَبَدًا دَائِمًا بِعَدَدِ حُرُوفَاتِ الْقُرْآنِ وَرَسَائِلِ النُّورِ</p>

Çok müşfik, çok vefakâr efendim ve faziletli, izzetli Üstadım Hazretlerine!

Risale-i Nur asrımızda Kurân-ı Hakîm’in resmî bir tercümanı ve naşiri olduğuna dair çok delillerden birkaçını arzediyorum. Risale-i Nur’un tarihçesi aynen Asr-ı Saadet'e benziyor. Birçok noktalarda tevafuk ediyor. Yirmiüç senede hitam bulan Risale-i Nur, Anadolu’yu maddi tehlikelerden korumuş, manevi ikaz tokatlarıyla okşamıştır ve milyonlarla kişinin imanını kurtarmaya vesile olmuştur. En dehşetli ve korkunç ve karanlıklı bir muhitte hunhar düşmanları arasında, tazyik altında, binbir mahrumiyetler içinde; ihtiyar, hasta, garib, hürriyeti alınmış bir zâtın Kuran'dan aldığı ilhamı ifadesiyle, en sıkıntılı ve en tehlikeli ve kısa vakitlerde sabî çocukların acemi fakat masum biçare zayıf ihtiyarların titrek fakat tövbekâr elleri harekete geçerek, usanmadan, yılmadan binler sahife Risale-i Nur’u aşkla yazmaları.. (1) ve âlim, cahil, feylesof ve muhtelif din saliklerinden yüzbinlerle insan zevkle, huşû ve huzû ile bu hasseli güzel yazıları okumaları ve güzel sözleri dinlemeleri.. (2) Eskişehir ve Denizli Ağırceza Mahkemesi neticesi, İstanbul ve Ankara ve sair yerlerde profesörlerden, dindar âlim ve feylesoflardan müteşekkil heyetler tarafından Risale-i Nur inceden inceye tetkik ve tahlil edilmiş, neticede Kuranî tam bir tefsir olduğuna müttefiken karar vermeleri.. (3) ve gizli düşmanlarının haksız ve yersiz isnadlarının, yalnız siyasî iftiradan ibaret olduğu ve ilmî itiraz edememeleri (4) mahkemece katiyetle anlaşılmış ve beraetle neticelenmiştir. (5)

1400 sene evvel, beşeriyet zulmet, cehalet içinde vahşi örf ve âdetlerin bulunduğu Arabistan’da doğan nurlu bir güneş altmışüç sene yükselmiş ve yirmiüç senede inzâli hitam bulan Ferman-ı Kuran'la herşey aydınlanmış.. fena abes örfler ve âdetler anlaşılmış, sa’y-i Muhammedî (a.s.m.) ile saadete çevrilmiş, bu sebeple bütün yabancı nazarlar gıpta ile Kuran’a dikilmişti. Asırlar geçmiş, İslamiyet 350 milyona yükselmiştir. Abdülkadir-i Geylanî (k.s.) ve İmam-ı Gazalî (k.s.), İmam-ı Rabbanî (k.s.) misilli ve sair İslam allâmeleri zamanında fen ve felsefede neşet eden küfre karşı Kuran-ı Azîm’i ve hadîs-i şerifi tefsir etmişler, o küfrün yayılmasını önlemekle beraber, yüzbinlerle kişi İslamiyete girmişlerdir. Hangi İslam diyarında küfür çıksa, o mıntıkada Kuran belirip nurlu kılıncı ile mukabele eder, küfrü def’ u ref’ eyler. Asrımızda buna en büyük bir nümune, Risale-i Nur’dur. (6) En kuvvetli şahid, binlerle Risale-i Nur talebeleridir. (7)

Harb-i Umumî'de âlem-i İslamın bazı merkezlerinde istiklaliyet tehlikeye düşeceği zamanda Fas, Cezayir, Mısır, Irak, Cava, Hindistan, Türkistan ulemalarına, fen ve felsefeden doğacak tabiiyyun fikrini cerhedecek hakikat-ı Kuraniyeyi ve hakaik-i imaniye-i beşeriyenin muhafazasını, Risale-i Nur’un çekirdeği olan İşarat-ül İ’caz risalesiyle göstermiş ve bunun neticesidir ki, Risale-i Nur’da çok evvel tebşir ve beyan edildiği gibi, bu mezkur milletler yeniden istiklaliyetlerine kavuşuyorlar. (8)

Risale-i Nur’un bu vatanda ektiği nurlu tohumlar filiz vermeye başlamış. Bu sayede dinî gazetelerin çıkması ve Kuran mekteblerinin açılmasına zemin teşkil etmiş (9) ve milyonlarla masumun imanlarını kurtarmaya sebep olmuştur. (10)

Şark-ı şimâlîden çıkan, dünya çapında tasavvur edilen bir ejderhadan daha korkunç, dehşetinden bütün beşeriyeti titreten dinsizlik cereyanının beş pençesi, dünyanın beş kıtasına uzanmış, iğneli tırnaklarıyla zehirlemeye çalışıyor. Bu muazzam tehlikeyi 1400 sene evvel işaret buyuran Kuran-ı Azîmüşşan, bu asırda bu azîm tehlikeye karşı, Risale-i Nur’u mukabele çıkarıyor. (11)

Dünya siyasiyyunlarının dinsizliğe bilmeyerek yardım ettikleri yıllarda, Risale-i Nur hristiyan âlemine müslümanlarla ittihad etmeyi işaret ediyor. Katolik ve Protestan misyonerlerini Asâ-yı Musa ve Zülfikar risalesiyle ikaz ediyor, maddi ve manevi mesuliyeti gösteriyordu. (12) Yeryüzünde en mütemeddin milletlerden Finlandiya, İsveç, Norveç bu hakikat-ı Nuriye karşısında Kuran-ı Kerim ve Hakîm’i rehber etmiş, İslamiyetle bir nevi ittihad ederek şark-ı şimalîde tam Deccal'ın ensesine vahy-i semavî kılıncı Zülfikar’ı çekmiştir.

<p class="arabic" dir="rtl" title="Meal: “Elhamdulillah, bu Rabbimin bir fazlıdır.”">اَلْحَمْدُ لِلّٰهِ هٰذَا مِنْ فَضْلِ رَبِّى</p>

*Risale-i Nur şakirdlerinden, çok kusurlu günahkâr*
*Abdurrahman Çelebi Salahaddin*
