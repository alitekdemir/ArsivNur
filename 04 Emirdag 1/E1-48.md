---
title: "Emirdağ-I 48 : Meyve Risalesi ile Hüccetullah-il Baliğa'nın tabedilmesi"
no: 48
id: "E1-48"
konu: "Meyve Risalesi ile Hüccetullah-il Baliğa'nın tabedilmesi"
bolge: "Emirdağ-I"
donem: "Emirdağ 1 Dönemi"
date: 
yazar: "Said Nursî"
---

# Emirdağ-I 48 : Meyve Risalesi ile Hüccetullah-il Baliğa'nın tabedilmesi

<p class="arabic" dir="rtl" title="Meal: “Her türlü noksan sıfatlardan yüce olan Allah’ın adıyla.”">بِاسْمِهِ سُبْحَانَهُ</p>

<p class="arabic" dir="rtl" title="Meal: “Allah’ın selâmı, rahmeti ve bereketleri, üzerinize olsun.”">اَلسَّلاَمُ عَلَيْكُمْ وَرَحْمَةُ اللّٰهِ وَبَرَكَاتُهُ</p>

Aziz, sıddık kardeşlerim!

Eğer muvaffak olunsa, Meyve ile Hüccetullah-il Baliğa güzel tab edilse, intişara başlasa inşallah hem bizim, hem Risale-i Nur’un, hem bu memleketi âlem-i İslam nazarında dehşetli evhamdan beraatine, hem âlem-i İslamdaki ehl-i imanın teselli ve nur arayanlara inayet-i Rabbaniye ile büyük bir fütuhat ve başka fütuhat-ı Nuriyeye de mukaddime ve Risale-i Nur’un külliyetle ruy-i zeminde intişarına inşallah bir anahtar olacağını rahmet-i İlahiyeden ümid ediyoruz. Başta sizler, İstanbul’daki yeni muktedir kardeşlerimiz ne derece bu tab meselesinde kâr kazanacağınızı düşününüz. Öylece çok ehemmiyetli o iki risale bir cild içinde gayet güzel ve gayet sıhhatli ve dikkatli bir tarzda evvelâ yeni hurufla tabına çalışınız. Meyve Risalesi’nin Onuncu ve Onbirinci Çiçekleriyle beraber dokuz meselesine mukabil Hüccetullah-il Baliğa’nın da dokuz hüccet-i imaniyesi var. Meyve’nin meseleleri gibi, her birisinin başında mesela: Birinci parçanın başında Hüccetullah-il Baliğa’dan Birinci Hüccet-i İmaniye yazılmalı. Otuzikinci Söz’den alınan parçanın başında İkinci Hüccet-i İmaniye, Tabiat parçasının başında Üçüncü Hüccet-i İmaniye, bu kıyasa göre tâ en sondaki parçaya Dokuzuncu Hüccet-i İmaniye yazılsın, öylece tab edilsin. Eğer başka şeylerden de münasip gördüğünüz iki parça daha intihab edip Hüccetullah-il Baliğa’nın arkasına ilhak ile tam Meyve’nin onbir meselesine onbir hüccet mukabil gelebilsin. Mesela, Yirminci Mektub’un Birinci Makamı ve Yirmiikinci Söz’ün hikâye-i temsiliyesi gibi münasip gördüğünüz iki parça ilâve edilir. Hem tab edildiği vakit, Meyve Risalesi başta olacak. Mübarek Hüsrev’in mübarek iki mektubu el ile yazılan risalelerde bâki kalmalı ve az bir tadil ile eski hurufla tab edildiği vakte kalsa münasip olur.

Siz İstanbul’da Aziz’e ve bu meselemize ciddi çalışan zatlara deyiniz ki: Bu iki risalenin tabında aldığınız maddi ücretten binler derece fazla, o iki risalenin manevi hizmetinden parlak manevi ücreti alabilirsiniz. Hem kardeşimiz Said’in sizi hergün manevi kazançlarına ve dualarına hissedar etmeye karar verdiğinden binler derece ziyade Risale-i Nur’un şakirdleriyle ve bu iki risaleden tam istifade edip imanını kurtaranların manevi kazançlarına ve dualarına dahi hissedar olabilirsiniz. Bu pek büyük kâr ve faideyi kazanmaya başta Hüsrev, Tahirî ve Aziz olarak Risale-i Nur’un şakirdleri ve dostları ellerinden geldiği kadar o büyük kârı kazanmak için, bu büyük meseleye ihtiyat ve tedbir ile çalışsınlar. İstanbul’da bulunan ve Onuncu Söz’ü tab eden Hacı Bekir gibi Barla dostları ve Seyyid Şefik ve Gönenli Hâfız Mehmed ve Merhum Fetva Emini Ali Rıza ve Ahmed Şîranî’nin hakiki dostları ve talebeleri bu meseleye yardımla alâkadar olmaları lâzımdır.

Şimdilik yeni hurufla 500 nüsha demiştik. Halbuki ne kadar ziyade tab edilse daha iyidir. İhtiyaç ta şediddir. Ehl-i dalalet ve muarızlarımız çok evhama düşüp bir halt etmesin diye düşündüm. Hem belki serbest her yerde satamayacağız ve lâyık olmayan ellere vermeyeceğiz. Onun için böyle fikrime geldi. Siz daha iyi bilirsiniz.

Bana gönderdiğiniz Âyet-ül Kübra’nın matbaa fiyatı olan yetmiş lirayı ehemmiyetli bir kardeşimiz olan Mehmed Efendi ile gönderiyorum. Cenab-ı Hak inşallah bu Âyet-ül Kübra’nın fiyatını da Âyet-ül Kübra’nın beraatimize ve serbestiyetimize vesile olduğu gibi başka bir tarzda Nur’un serbestiyetine ve intişarına bir vesile olacak. Keramet-i Aleviye’de birinci ihtimal ile madem “Âyet-ül Kübra” namını Yedinci Şua almış. Kuvvetli ihtimal ile Onbirinci Şua olan Meyve, onbir meselesiyle ve Hüccetullah-il Baliğa’nın onbir hüccetiyle taşta oniki çeşme akıtmasıyla, onbir mucize gösteren “Asâ-yı Musa” namı, keramet-i Aleviye’de bunlara verilmiş kanaatım geliyor. Öyle de görünüyor. Eğer münasip görürseniz yeni hurufu tam bilen, tam tashihine yarayan bir kardeşimiz tab vaktinde Aziz’in yanında bulunsa çok iyi olur. Mesela Salahaddin, Zekâi, Mustafa, Osman, Âtıf gibi hem Risale-i Nur’u, hem yeni hurufu tam bilen birisi, yahut nöbetle bulunsa münasip olur.

Bundan evvelki iki mektubun sureti bizde kalmadı. Eski hurufla bana gönderirseniz münasip olur. Bu mektub âdetime muhalif ve mektuplara benzemez bir tarzda muhtelif bahisler ve lüzumsuz cümleler içine girdiği için müşevveş olmuş, kusura bakmayınız.

Mahkeme tarafından bana iade edilen, daha elime geçmeden postadan müsadere edilen mübarekler heyetinin pehlivanı Küçük Ali'nin bir mektubunu gördüm ki, her iki sene de bir defa bütün Risale-i Nur'u yazmaya karar vermiş ve yapmış. Bu kahramanlığı ile benim Risale-i Nur'un birinci şakirdi olan büyük Mustafa'da hakiki bir Abdurrahman'ı ve arkasında çok Abdurrahmanları göreceğim diye keşfiyatımı tam tasdik etmiş. Ve o mübarek Mustafa'nın vazifesini tam yapmış. Ve Hâfız Mustafa dahi Hâfız Ali zamanında tam bir muavini ve vefatından sonra tam bir vârisi olduğunu hapiste gösterdi. Demek mübarek heyet-i âliyesinde onsekiz sene evvel ümid ettiğim hizmet-i nuriyeyi tam yapmışlar ve yapıyorlar. Ektikleri tohumlar, onlar çalışmasalar da onların bedeline mahsulât veriyor. Umum kardeşlerimize birer birer selam ve dua ediyoruz.

*el-Bâkî Hüve’l-Bâkî*
*Kardeşiniz*
*Said Nursî*

***
