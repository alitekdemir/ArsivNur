---
title: "Emirdağ-I 215 : Muhacir Hâfız Ahmed'in son anları (Şamlı Hâfız Tevfik anlatıyor)"
no: 215
id: "E1-215"
konu: "Muhacir Hâfız Ahmed'in son anları (Şamlı Hâfız Tevfik anlatıyor)"
bolge: "Emirdağ-I"
donem: "Emirdağ 1 Dönemi"
date: 
yazar: "Said Nursî"
---

# Emirdağ-I 215 : Muhacir Hâfız Ahmed'in son anları (Şamlı Hâfız Tevfik anlatıyor)

<p class="takdim">[Bu da Lâhika’ya girsin. Şamî Hâfız Tevfik yazıyor.]</p>

Üstadım Efendim Hazretleri!

Muhacir Hâfız Ahmed Efendi kemal-i hararetle ve iştiyakla şu mektubu ağlaya ağlaya yazdırdı. Bu mektubu yazdıktan iki gün sonra deniz kenarında bostanları vardı. Bir amele alıp, otlarını temizletip bakmaya gitti. O gün orada kalbine bir ağrı gibi bir şey giriyor. Akşam üzeri geldi. Receb-i Şerif’in 23 ncü Pazar günü gündüz saat beş buçukta öğleden bir saat sonra <span class="arabic" dir="rtl" title="Meal: “Dön” Fecr Sûresi, 89:28">إِرْجِعِى</span> emrine boyun büktü. Bundan böyle mübarek merhum ağabeyimizi rahmetle yâd edip duanıza almanızı çok çok yalvarırım.

Vefatı da şöyle oldu: Ben başında idim. Katiyen ölüm nişanesi yok. Bana “kardeşim bu defa yüküm ağır” dedi. Ben de “merak etmeyin geçer efendim” kelimesiyle karşıladım. “Kardeşim Hâfız, ben ölümü severek karşılarım. Âh bu aylarda vefat edenlerden olsam” dedi. “Yâ Rabbi! İhtiyarım, tahammülüm yok. Azametine iltica ediyorum. Kaldıracağım kadar yük ver, fazla verme yâ Rabbi” deyip hemen Kuran okuyor ve salavat-ı şerifeye devam ediyor. Bundan sonra da devamı şudur:

<p class="arabic" dir="rtl" title="Meal: “Yâ İlahenâ! Sen affedicisin, Kerîmsin, affetmeyi seversin, beni de affeyle!”">اَللّٰهُمَّ اِنَّكَ عَفُوٌّ كَرِيمٌ تُحِبُّ الْعَفْوَ فَاعْفُ عَنِّى</p>

mübarek kelimatına devam ediyordu. Ba’dehu bana dönerek dedi: “Kardeşim Hâfız Tevfik, ben Rabbime söz verdim ve borç edindim. Eğer bana emr-i Hak vaki’ olursa, noksan kitaplarımı bırakma, ikmal et. Sana vasiyetim budur” dedi. Biraz rahat etmek üzere üzerini örttük. Aklı başında, kuvveti yerinde biraz, on dakika kadar geçti. Hemen uyandı. Salavat ve diğer okuduklarına devam etmeye başladı. Baş ucundaki saate baktı. “Saat altı buçuk mu oldu” dedi. Ben saate baktım. Bizim müezzin Camus Hoca oğlu Hâfız Nuri Efendi de beraberdi. “Hayır efendim, saat beşi yirmi geçiyor” dedim. Hemen abdest almak üzere davrandı. Gelinine “kızım leğeni getir de abdest alayım, cemaatle namaz kılalım” dedi. Gelin, dışarıdan leğeni getirinceye kadar hemen kıbleye teveccüh edip, mübarek Allah İsm-i Celali ile secdeye kapandı. Orada büzüldü. Bu ândan on dakika sonra vefat etti. Bendeniz ve müezzin Nuri Efendi, Hâfız Ahmed Efendi’nin vefatına böylece muttali olduk. Allah cümlemize ecr-i cezîl ihsan buyursun âmin.

Pazar câmii hatibsiz, sizin namaz kıldırdığınız câmiler öksüz kaldılar. Vazife görecek huffazımız kalmadı efendim.

*Kardeşiniz*
*Hâfız Şanlı Mehmed Tevfik,*
*Merhum Hoca Hâfız Ahmed damadı,*
*Berber Mehmed*
