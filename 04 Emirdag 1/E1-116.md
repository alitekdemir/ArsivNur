---
title: "Emirdağ-I 116 : Çalışkanlar namına Osman'ın mektubudur"
no: 116
id: "E1-116"
konu: "Çalışkanlar namına Osman'ın mektubudur"
bolge: "Emirdağ-I"
donem: "Emirdağ 1 Dönemi"
date: 
yazar: "Said Nursî"
---

# Emirdağ-I 116 : Çalışkanlar namına Osman'ın mektubudur

<p class="arabic" dir="rtl" title="Meal: “Subhân Allah’ın adıyla” * “Hiçbir şey yoktur ki O'nu hamd ile tesbih etmesin” [İsrâ 17:44]">بِاسْمِهِ سُبْحَانَهُ * وَاِنْ مِنْ شَىْءٍ اِلاَّ يُسَبِّحُ بِحَمْدِهِ</p>

<p class="arabic" dir="rtl" title="Meal: “Allah’ın selâmı, rahmeti ve bereketleri, üzerinize olsun.”">اَلسَّلاَمُ عَلَيْكُمْ وَرَحْمَةُ اللّٰهِ وَبَرَكَاتُهُ</p>

Manevi babamız, ilimde hocamız, iman yolunda üstadımız, çok mübarek ve sevgili Efendimiz Hazretleri!

Emirdağı’na teşrif buyurup, biz hakir ve âciz aileyi gaflet uykusundan uyandıran ve sû-i ahlaklardan ayırıp koruyan, dalalet yolundan çevirip hakikat yoluna koyan, çok temiz ve tahir manevi âl-i Resul’den olduğunuza katiyen şüphe olmayan zat-ı âlînize, bizler gibi insanlıkla alâkası olmayan, içi dışı günahlarla dolu olan bizleri kendine akraba eden, yazan, kaydeden mübarek, mümtaz vücud-u şerifinize nasıl hizmet edeceğiz, bu şükrü nasıl îfa edeceğiz? Bize hakikatı haber veren, dürüst imanı içimize dolduran, ebediyet yolunu gösteren zat-ı âlînize nasıl hizmet edelim bilmiyoruz. Zayıf aklımıza, âciz fikrimize göre Nur’un kerametleri, Nur’un bereketleri pek açık ve aşikârdır. İsabet olan yangın dolayısıyla bütün dünyadan ve vefakar hâss-ul hâs kardeşlerimizden gelen tâziyeye, tebrike, takdire, çalışkanlığa hiç te lâyık olmayan bizler ve âciz, zayıf, miskin bizler nasıl cevap verelim? O müthiş nur deryalarına nasıl kalem kaldıralım? Hemen ancak dilimize, kalbimize gelen şudur:

“Yâ Rabbi! İsm-i A’zam ve nur-u Kuran ve habîb-i ekrem ve müceddid-i ekber olan Risale-i Nur yüzü hürmetine dünyada Nurcular milyarlara çıksın ve bütün dünya Nurcular ve Nur ile dolsun. Kalemleri mahşere kadar yazsın, dilleri berzaha kadar okusun. Nurculara suikast eden münafıkları ve zındıka şebekelerini Cenab-ı Rabb-ül Mennan Hazretleri kahretsin. Nurcuları tâzib için tecessüs etmek isteyenlerin gözlerini kör etsin. İlişmek isteyenlerin el ve ayakları kırılsın veyahut Cenab-ı Hak kalblerini Nur şuaı ile doldurup, nefislerini ıslah edip iman nasip etsin, âmin.

*Çalışkanlar namına*
*Osman*

***
