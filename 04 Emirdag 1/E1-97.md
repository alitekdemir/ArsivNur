---
title: "Emirdağ-I 97 : Hasan Feyzi'nin 3. Şehnamesi"
no: 97
id: "E1-97"
konu: "Hasan Feyzi'nin 3. Şehnamesi"
bolge: "Emirdağ-I"
donem: "Emirdağ 1 Dönemi"
date: 
yazar: "Said Nursî"
---

# Emirdağ-I 97 : Hasan Feyzi'nin 3. Şehnamesi

<p class="takdim">[Merhum Hâfız Ali’nin tam bir vârisi Hasan Feyzi’nin Risale-i Nur hakkında üçüncü bir şehnamesidir. Lâhika’ya ve daha münasip gördüğünüz adamlara ve risalelere yazarsınız.]</p>

<p class="arabic" dir="rtl" title="Meal: “Subhân Allah’ın adıyla” * “Hiçbir şey yoktur ki O'nu hamd ile tesbih etmesin” [İsrâ 17:44]">بِاسْمِهِ سُبْحَانَهُ * وَاِنْ مِنْ شَىْءٍ اِلاَّ يُسَبِّحُ بِحَمْدِهِ</p>

<p class="arabic" dir="rtl" title="Meal: “Allah’ın selâmı, rahmeti ve bereketleri, üzerinize olsun.”">اَلسَّلاَمُ عَلَيْكُمْ وَرَحْمَةُ اللّٰهِ وَبَرَكَاتُهُ</p>

Orada âni olarak bir gece parlayıp şiddetle her tarafı saran ve bazı müskirat dükkânı ve memurların büyük bir dairesini ve dükkânları yakıp kül eden yangın hâdisesi cidden elîmdir ve acıdır. O dehşet saçan ateşler ve alevler içinde ve arasında yalnız bir tek dükkânın da sanki demir ve taştan bir hisarmış gibi yanmayıp kurtulması da hakikaten bir hârika ve keramettir. Bu yangında zarar gören zâtların teessürüne iştirak ettiğimiz gibi böyle büyük, hârika ve kerametle bundan zararsız çıkan ve mağazaları yanmayan o muhterem Çalışkan kardeşlere de vasıtanızla geçmiş olsun der, tebrik ve takdirlerimizi arz ve bu münasebetle hatıra gelen aşağıdaki şu birkaç noktayı da yazmaklığıma müsaade buyurmanızı rica eylerim Efendim Hazretleri!

(1) Risale-i Nur, o yangın ile etrafını tarayıp temizliyor. Şüpheli, kirli ve karışık olan eşya ve mevaddı yakıyor. Haram ve harem dairesini ve harîm-i nurunu tanzif ve tathir ediyor. Nur’un bulunduğu böyle mübarek ve mukaddes bir mahalde ancak helâlı ikame ediyor.

(2) Risale-i Nur, etrafında yapılan fenalıklara razı değil. Zulmü ve zulmeti ortadan kaldırıyor. “Bulunduğum yerde aslâ kötülük ve fenalık olamaz” deyip zecir ve men ediyor.

(3) Risale-i Nur, her zaman her yerde tayyib ve tahir malı koruyup kurtarıyor.

(4) Risale-i Nur, sadaka ve zekatı verilen malı harîk ve garîkten nasıl himaye ve vikaye ettiğini gösteriyor.

(5) Risale-i Nur, böyle dört yanı ateşlerle çevrilen bir dükkânın insan eliyle değil, ancak bir mucize veya bir kerametle ve bir Nur ile kurtulabileceğini anlatıyor.

(6) Risale-i Nur, kalblerde yanan fitne ve fesad ateşinin dahi bu Nur ile söndürülebileceğini gösteriyor.

(7) Risale-i Nur, yangından zarar gören her adama (Çalışkanların yanmayan dükkânını ve kendilerini göstererek) “Siz de bunlar gibi olun. Ba’demâ siz de benimle meşgul bulunun. Bugünkü ve yarınki yangınlardan kurtulmak ve emin olmak istiyorsanız, işte ben en mükemmel bir İslam sigortası, ateşten ve hatta cehennemden korunmaya ve kurtulmaya yarar bir iman vesikasıyım. Sakın gaflet etmeyin. Namları ve lakapları, isimleri ve müsemmaları da Çalışkan olan şu Çalışkanlar gibi siz de çalışın ve her sahada çalışkan olun” diyor.

(8) Risale-i Nur, Çalışkanların ve Ceylanların imanına kuvvet ve kudret veriyor, yakînlerini artırıyor. Daha bir çok Ceylan ve Geylanları hep bizim mübarek Ceylanımızın yoluna ve halkasına getirmek istiyor.

(9) Risale-i Nur, her tarafını saran o cehennemî ateşten o mübarek ticarethanenin, Nur’un ve hususen Âyet-ül Kübra’nın o dükkânda bulunan çok nüshalarının kerameti sayesinde masûn ve mahfuz kalıp yanmadığını, keramet ve mucizeleri inkâr eden bazı münkir ve itikadsızlara ve dolayısıyla da şu asır halkına göstererek tövbe ve rücû etmelerini, hakka ve Nur’a dönmelerini, salah ve felaha ermelerini lehlerine olarak hitap ediyor, işaret ediyor, açıkça gösteriyor.

(10) Risale-i Nur, nur-u imana bürünen mümin ve muvahhidlerin bu nurlarıyla dünyada maddi ve manevi her türlü ateşi söndürdükleri gibi, berzahta ve dûzahta dahi o emansız ateşi nasıl söndüreceklerini aynen gösteriyor.

(11) Risale-i Nur, hiç okunmasa; sade sâfi bir itikadla yazılı nüshalarından bir veya birkaç tanesi bir evde veya bir dükkânda bulundurulsa ve saklansa, hürmet ve tâzim ve iyi bir itikadla arasıra nazar edilse bile, yine mahallin tehlike ve korkulardan emin olacağını bu vesile ile yine bize anlatıyor.

(12) Risale-i Nur, kendisinin bir rahmet-i İlahiye olduğunu ve Rabb-i Celle ve A’lâ’nın gazabını gidermeye ve söndürmeye kâfi geleceğini keza bizlere söylüyor.

(13) Risale-i Nur, maddi suyun harlayıp gelen selin ve itfaiyenin bile yine maddi bir yangını söndürmeye kâfi gelmediğini, telaş ve tedbirin vesairenin yangınlara karşı gelemeyeceğini ve asıl Nur’un ve rahmet-i İlahiyenin müessir olduğunu bildiriyor.

(14) Risale-i Nur, bununla bazen perde arkasında ve bazen de perde önünde fütuhat yaptığını ve füyuzat saçtığını gösteriyor.

(15) Risale-i Nur, her bulunduğu yerde kendi kendini siyânet ve hirâset ediyor. Zarfını ve gılâfını, sandık ve sadefini dahi o dürr-ü yekta muhafaza ve müdafaa ediyor.

(16) Risale-i Nur, nesiller boyunca söylenecek ve asırlarca yâd edilecek ve dillere destan olacak yeni ve parlak bir hakikat ve bir hârika darb-ı meselini “Herkes yanmış da Çalışkanlar yanmamış. Taştan tunçtan değil, nurdanmış” bize ifşa ve ihdâ ve armağan ediyor.

(17) Risale-i Nur, “Ya Rabbî, kurtar!” nida ve duasından, ol Rabb-i Rahîm’in, ol Zât-ı Hakîm’in ne derece hoşnut ve razı olduğunu ve derya-yı Rububiyet ve hem Rahîmiyetinden o mahalle serpilen bârân-ı şefkat ve rahmetinin o müthiş ateş ve alev selini nasıl söndürdüğünü yine bize gösteriyor. Öyle bir ses, öyle bir nefes ki; istese o umum yangına tevcih ve tenfis edilse idi elbette derhal söner ve bir cehennem de olsa aniden mahv ve nâbûd olurdu. Fakat bu sayılı hakikatleri ve Nur’un kerametini bize ve âleme göstermek için öyle olmadı. Yalnız bir daireye hasredildi.

(18) Risale-i Nur, yine bize anlatmak ve duyurmak istiyor ki: Türlü meşakkat ve zahmetlerle ve türlü düşünce ve korkularla kazanılan ve biriktirilen ve karışık bir hal alan ve ekall-i kalîl olan bu metâ-ı dünya işte böyle birkaç saat kadar az bir zaman içinde hebâen mensûrâ olup gidiyor ve sahibini hâib ve hâsir bir hale getiriyor. Onun için “cem ve iddihar etmeyin” diyor ve hele ihtikârdan şiddetle menediyor. Ve onlara ve hem bize

<p class="arabic" dir="rtl" title="Meal: “Hayır! Andolsunki (o), Hutame'ye (Allah'ın tutuşturduğu ateşine) atılacaktır.” [Hümeze Sûresi, 104:4]">كَلاَّ لَيُنْبَذَنَّ فِي الْحُطَمَةِ</p>

hakikat ve mucizelerinden bahis açıp ders veriyor.

<p class="arabic" dir="rtl" title="Meal: “Kalpleri kaplar (tâ içine işler)” [Hümeze Sûresi, 104:7]">تَطَّلِعُ عَلَى الْأَفْئِدَةِ</p>

yangınının o dehşetinden dem vuruyor ve gözlerimizi açtırıyor. Ashab-ı İzâmdan malum Ebu Zer (r.a.) gibi bugünkü Ebu Zer ve Ebu Fıdda’lara vaaz ve nasihat ediyor, tefekkür ve tefeyyüze sevk ediyor.

(19) Risale-i Nur, kurtulan bu dükkânı ve sahibini, dükkânı yananlara ve hem Nur’dan mahrum ve gafil olanlara göstererek onları da gayrete getirip Nur’a bağlamak istiyor.

(20) Risale-i Nur, Nur’un nâra olan galebe ve zaferini ve fütuhatını, şüpheli olanlara ve inanmayanlara açıkça gösteriyor. Yıldırım, yangın, sel ve isabetten hakiki ve en emin çare ve en kavî sed ve siper-i sâika ve sıyânet, Nur’un tâ kendisi olduğunu ilan ve isbat ediyor.

(21) Risale-i Nur, her ateşi ve her yangını söndürür. İnsanlardaki israf ateşini, İktisad Risalesi'nin nuru ile.. Ve ateşler ve alevler içinde yanıp kıvranan zavallı hastaların hastalık ateşini, Hastalık Risalesi'nin nurlarından akan, yirmibeş devalı çeşmesinden fışkıran âb-ı hayat ve şifa suyu ile.. Kalbi ve kafayı ve bütün aza ve asabı saran ve sarsan vehim ve hayal, vesvese ve tasa, korku ve merak yangınının dehşetli ateşini Vesvese Risalesi'nin nuru ve feyzi ile.. Riya ve sum'a, kibir ve gurur hastalıklarının hummalı ateşini İhlas Risalesi'nin imdad ve inâyetiyle.. Benlik ve varlık ve zorbalık ve küstahlık kalesinin hedmi ise, (Ene) adlı yani Otuzuncu Söz ve Altıncı Söz'ün irşadı ile kabil olur.

Tabiatın madde ve zerreler çukurundan çıkamayan kör ve sersem ve serseri kimseleri de ancak Risale-i Nur'un Tabiat, Zerre ve Maddeler adlı risalelerinin güçlü ve kuvvetli, uzun ve mevzun, nurlu ve şuurlu elleri çıkarabilir. İhtiyarların ölüm korkusunun ateşini, evham ve acılarını gidermeye ise, bu namdaki risalenin teselli ve imdadı, macun ve tiryakı, feyiz ve nuru kâfi geldiği gibi.. Berzah ve berzahın elemnâk ve sûznâk ateş ve azabına karşı da, İ'caz-ı Kur’ân ve Mucizat-ı Ahmediye (a.s.m.) ve İman-ı Âhiret adlı âb-ı hayat dolu risaleler bir havuz gibidirler.

Yeryüzündeki bütün şirkin ateşini Âyet-ül Kübra, Asâ-yı Musa adlı mübarek eser-i azîmin nur-ı azîmi söndürmeye kâfi geldiği gibi.. Bugün dünya ufuklarını saran ve şimdi de İslam Dünyasını tehdide başlayan o kara dumanlı kızıl aleve karşı, bu Nur'un şişip kabarmakta olduğunu görüyor ve o müthiş kızılların fitnesini ve yangınını söndüreceğine candan inanıyoruz.

Hasılı Risale-i Nur'un mütalaası ve feyz-i manevî-i daimîsi, nefs-i emmarenin ateşini söndürmeye, azgın ve azılı sıfatları öldürmeye, yırtıcı paralayıcı zâhir ve bâtın askerleri tepelemeye yetişir. “Zaten Risale-i Nur, bu fitne ve bu fesad ve bu yangınları söndürmeye memurdur ve bunun için doğmuş ve gelmiştir” diyoruz. Erenler, evliyalar, şehidler ve fatihler yatağı olan bu mübarek vatanda yetişen bu mübarek ve meymenetli, şecî ve asîl milletin

<p class="arabic" dir="rtl" title="Meal: “Allah ileride (Onların yerine) öyle bir kavim getirir ki.” [Mâide Sûresi, 5:54]">فَسَوْفَ يَأْتِي اللّٰهُ بِقَوْمٍ</p>

işaretiyle indallah ne kadar mergub ve mahbub ve cengâver olduklarına yine bel bağlıyoruz.

Risale-i Nur'a sahip olanlarda hırs ve hiddet zevale yüz tutar. Zulmet ve şehvet erir. Cehalet ve şekavet ateşi söner. Tabiat uykusu azalır. Gaflet uykusu kalkar. Kara ve çirkin, bozuk ve uyuşuk kanlar düzelir. Nefes ve kalb işler. Kan boruları birer mecra-yı nur olur. Hubb-ı dünya ve meyl-i mâsivâ kalmaz. Ene ve Ente gider. Yetmiş bin diye söylenen perdeler kalkmaya ve varlık dağı delinmeye başlar.

<p class="arabic" dir="rtl" title="Meal: “Rabbine dön!” [Fecr Sûresi, 89:28]">اِرْجِعِي اِلٰى رَبِّكِ</p>

den sesler gelir. Vuslat yolu açılır, misk ü anber saçılır, yüzler sürülür.

<p class="arabic" dir="rtl" title="Meal: “Artık (salih) kullarımın arasına katıl.” [Fecr Sûresi, 89:29]">فَادْخُلِي فِي عِبَادِى</p>

ile memur,

<p class="arabic" dir="rtl" title="Meal: “Ve (onlarla) cennetime gir.” [Fecr Sûresi, 89:30]">وَادْخُلِي جَنَّتِي</p>

nişanı ile me'cur olur.

<p class="arabic" dir="rtl" title="Meal: “Ey nuruyla ateşi söndüren ve Ey Habib'ine salat eden, bize göster.”">اَرِنَا يَا مَنْ اَطْفَأَ النَّارَ بِنُورِهِ وَيَا مَنْ صَلّٰى عَلٰى حَبِيبِهِ</p>

Hulasa, Risale-i Nur kendisinin, bir levha-i Yâ Hâfız, bir sahife-i Mâşâllah, bir nüsha-i Bârekâllah, bir kılâde-i ümmü's-sibyân, yangına bir tulumba-i nur, dertliye bir reçete-i hikmet, bakana bir âyine-i ibret, müslümanlara bir mühr-ü nübüvvet, mücrime bir vesika-i necat, yolsuza bir râh-ı hidâyet, bîkeslere bir sigorta-i sıyânet, antikacıya bir kenz-i sermediyet, evsize bir kâşâne-i ebediyet, münkire bir sille-i nedamet, kâfire bir sehpa-yı adalet, ârife bir sahbâ-yı kudsiyet, âşıka bir saray-ı vuslat ve serîr-i sohbet olduğunu bu yangın münasebetiyle bir daha gösterdi.

Bütün aile efradımız ve kardeşlerimizle birlikte mübarek ellerinizden öper ve dualarınızı bekleriz efendim hazretleri.

*Biçare talebeniz*
*Hasan Feyzi*

Hasan Feyzi kardeşimizin bu güzel mektubunu sevgili Üstadımızın el ve ayaklarından öperek arz-ı tâzimatla birlikte takdim ederiz. Hem dualarınızı çok rica ederiz sevgili mübarek ve kıymettar Üstadımız Efendimiz Hazretleri!

*el-Bâkî Hüve’l-Bâkî*
*Kusurlu talebeniz*
*Hüsrev*

Yüz mâşâllah! Şehid merhum Hâfız Ali’nin Risale-i Nur’a karşı fevkalâde sadakat ve itikadını bu Hasan Feyzi aynen taşıyor. Hem çokları ikaz eder, Risale-i Nur’a çalıştırır. İnşallah o mübarek Denizli’de merhumun yazı cihetinde dahi hem Feyzi hem arkadaşları vâris olacaklar. Asâ-yı Musa Mecmuasını taksim-ül a’mal ile aynı kıtada onlar da yazsınlar, sonra bir cild içine alsınlar.

Feyzi’nin bu üçüncü şehnamesi, güzel bir kamçı-yı teşviktir. En son hulasası ve yirmibirinci maddesi başta olsa daha şirindir. Ben üç maddesini yazdırmadım, gücenmesin. Âhirki madde başta olsaydı daha iyi olurdu. O malum zabit, büyük bir memurdan aldığı emre binaen beni sebepsiz hükümete istedi. Gerçi dostane konuştu. Fakat hakkımda teveccühü kırmak ve bir nevi ihanet olması cihetiyle çok sıkıldım. Odama geldim. Bir saat sonra Feyzi’nin o ihanetten yüz derece ziyade hürmetkâr bir teveccüh ve o adamdan bin derece yüksek bir mertebeden bu takdirnamesi elime verildi. Aynı Halil İbrahim gibi, o adamın onbir [nüsha: onbeş] gün fâsıla ile iki ihanetine ikişer tevafukları gördük. Umumunuza selâm.

*Said Nursî*

Yanan binanın ilk defa sönüş noktası, sevgili Üstadımıza yakın ve nâzır köşesinden başlamıştır.

*Emirdağı Kardeşleriniz.*

***

1. Bu şehnamenin 21 nolu son kısmı, sonradan derlenen Asa-yı Musa mecmualarının sonuna eklenmiştir. Bk. Emirdağ-I Arşivi n.368
