---
title: "Emirdağ-I 130 : Hasan Çalışkan'ın mektubu"
no: 130
id: "E1-130"
konu: "Hasan Çalışkan'ın mektubu"
bolge: "Emirdağ-I"
donem: "Emirdağ 1 Dönemi"
date: 
yazar: "Said Nursî"
---

# Emirdağ-I 130 : Hasan Çalışkan'ın mektubu

<p class="takdim">[Bu Çalışkanlardan Hasan, iki senedir kemal-i sadakatla bana ve Risale-i Nur’a hizmet etmiş. Hasan Feyzi’nin bu defaki mektubunda başında ondan bahsediyor. Öyle ise bu da Lâhika’ya girsin.]</p>

<p class="arabic" dir="rtl" title="Meal: “Her türlü noksan sıfatlardan yüce olan Allah’ın adıyla.”">بِاسْمِهِ سُبْحَانَهُ</p>

- Esselâmü Aleyküm -

Bizim gibi milyonlarca ehl-i dalaleti Hak yoluna koyan hamiyetli, merhametli, şefkatli Üstadımız Efendimiz Hazretleri!

Bu defa ticaretle İzmir’e ve dönüşte Aydın ve has kardeşlerimiz memleketi olan Sultanhisar ve Denizli’ye uğradım. Nur’dan hisar ve Nur’dan denizli olan o havalilerde Nurcular ve nuranîler ve nur ummanı olan çok muhterem ve pek sâdık, gayet çalışkan olan kardeşlerimizin bazılarıyla yüzyüze görüşmek lehülhamd nasib oldu. Şu âdi, cahil, âciz, hakir, günahkâr bana gösterdikleri iltifat beni utandırdı. Böyle yaşamaktan, ölmeye razı oldum. Fakat <span class="arabic" dir="rtl" title="Meal: “Elhamdulillah, bu Rabbimin bir fazlıdır.”">اَلْحَمْدُ لِلّٰهِ هٰذَا مِنْ فَضْلِ رَبِّى</span> Cenab-ı Rabb-ül Âlemîn’e sadhezâr şükürler olsun ki dersinizi dinlemek, elinizi öpmek nasib oldu. İçimden gelen ve beni her an sefalete sürüklemek isteyen nefsime “Sen öl, benim daha tekrar tekrar öpeceğim el var, hizmet edeceğim Nur dâhîsi var” diye kendimi teselli edebildim. Sâye-i âlînizde talebeleriniz kalemlerinden hanedanımız ve isimlerimizi duyunca, görünce lâyık olmadığımız bu şerefi şu âciz şahsımıza münasip görmediğimiz gibi cevap ta yazmaya cesaret edemiyoruz. Madem Nur dâhîsisiniz, bizleri akrabalığa kabul eden babamızsınız, mektublarında bizleri hatırla satırlara yazanlara yerimize siz muhterem Üstadımız cevapta bulunmanızı rica eder, el ve ayaklarınızı öperek zat-ı nuranîniz için hangi virdleri okursak şifa ve makbul olacağını bildirmenizi istirham ederiz, Efendimiz Hazretleri!

*Pürkusur, çok günahkâr, Çalışkanlardan*
*Hasan köleniz*

***
