---
title: "Emirdağ-I 42 : Gül ve Nur fabrikaları daima âlem-i İslama hizmet edecek kahramanları yetiştirecek"
no: 42
id: "E1-42"
konu: "Gül ve Nur fabrikaları daima âlem-i İslama hizmet edecek kahramanları yetiştirecek"
bolge: "Emirdağ-I"
donem: "Emirdağ 1 Dönemi"
date: 
yazar: "Said Nursî"
---

# Emirdağ-I 42 : Gül ve Nur fabrikaları daima âlem-i İslama hizmet edecek kahramanları yetiştirecek

<p class="arabic" dir="rtl" title="Meal: “Her türlü noksan sıfatlardan yüce olan Allah’ın adıyla.”">بِاسْمِهِ سُبْحَانَهُ</p>

<p class="arabic" dir="rtl" title="Meal: “Allah’ın selâmı, rahmeti ve bereketleri, üzerinize olsun.”">اَلسَّلاَمُ عَلَيْكُمْ وَرَحْمَةُ اللّٰهِ وَبَرَكَاتُهُ</p>

Aziz, sıddık kardeşlerim!

Cenab-ı Hakk’a hadsiz şükrediyorum ki, Risale-i Nur dairesi, hususen Isparta ve civarı ve içindeki kardeşlerim hayali, nazarımda Horhor medresem gibi yanımda hazır, ben de içinde bulunup istediğim vakit onlarla konuşup sohbet ediyorum. Tevahhuş, yalnızlık, tecrid, inziva bu hakiki sohbete mâni değiller.

Dün birbiriyle münasebettar ve istidadça birbirine benzer iki eski kardeşimin, ikisinin tesirli ve sürurlu mektublarını almakla mesruriyetimden yine bir parça sizinle konuşacağım. Yirmiyedinci Mektub’a girecek ve kendim muhafaza ettiğim, kardeşlerimin bana yazdıkları mektuplardan bir kısım, bir vakit size gönderilecek. Hususen Hüsrev’in müjdeli fıkralarını ve bu defa uzun mektubuyla eski Zekâi ve merhum Lütfü’nün tam arkadaşı, Abdurrahman’ın bir vârisi ve büyük bir Ceylan olan Zekâi’nin mektubu, eski hatıratımı kalbimde ihya edip beni hazinâne sevindirdi. Yirmiyedinci Mektup’daki güzel fıkralarını hatırladım.

Benim Isparta’da Mehmed namında müteaddid kardeşlerimden Tenekeci Mehmed, Terzi Mehmedlerden başka, Nakkaş Mehmed ve Mehmed Celal gibi dostlarım acaba ne haldedirler? Şimdi tahattur ettim. Bilhassa Hoca Şerif Efendi hayatta mıdır, merak ediyorum.

Hüsrev’in yazdığı müjdeli Âyet-ül Kübra tesiratı ve Isparta’nın diyanetçe geri değil ileri gitmesi ve şakirdlerin tevakkuf ve çekinmek değil daha ileri atılması, kuvvetli bir fâl-i hayırdır ki, Risale-i Nur Gül, Nur fabrikalarından daima âlem-i İslama hizmet edecek kahramanları yetiştirecek müjdesini veriyor. Ve merhum Hâfız Ali ve Tahirî ve Mübareklerin Âyet-ül Kübra ve Hizb-i Kuraniye ve Hizb-i Nuriyeyi tab ve neşretmeleriyle, müşkil şerait içinde o kadar büyük bir hizmet-i imaniye ve nuriye yaptılar ki, değil yalnız bizleri ve bu memleketi ve âlem-i İslam’ı belki ondan istifade eden dinsiz feylesofları da minnettar eylemişler. Risale-i Nur’un Isparta medresesinden böyle şakirdlerin çıkması, elbette Isparta’yı bir Şam-ı Şerif hükmüne getiriyor. Ve bize çektirilen zahmetler ve sıkıntıları hiçe indiriyor. İnşallah Kastamonu ve Denizli dahi Isparta gibi birer medrese-i kübra-yı nuriye olmasını rahmet-i İlahiyeden ümidvarız.

Umum kardeşlerime birer birer selam ve eyyam-ı mübarek ve kudsi gecelerini tebrik ediyoruz.

*el-Bâkî Hüve’l-Bâkî*
*Kardeşiniz*
*Said Nursî*
