---
title: "Emirdağ-I 148 : Ahmed Nazif'in mektubu"
no: 148
id: "E1-148"
konu: "Ahmed Nazif'in mektubu"
bolge: "Emirdağ-I"
donem: "Emirdağ 1 Dönemi"
date: 
yazar: "Said Nursî"
---

# Emirdağ-I 148 : Ahmed Nazif'in mektubu

<p class="takdim">[Ahmed Nazif'in Mektubudur]</p>

<p class="arabic" dir="rtl" title="Meal: “Subhân Allah’ın adıyla” * “Hiçbir şey yoktur ki O'nu hamd ile tesbih etmesin” [İsrâ 17:44]">بِاسْمِهِ سُبْحَانَهُ * وَاِنْ مِنْ شَىْءٍ اِلاَّ يُسَبِّحُ بِحَمْدِهِ</p>

<p class="arabic" dir="rtl" title="Meal: “Asâ-yı Musa ve Risale-i Nur'un harfleri adedince Allah'ın selamı, rahmeti ve bereketleri üzerinize olsun, âmin”">اَلسَّلاَمُ عَلَيْكُمْ وَرَحْمَةُ اللّٰهِ وَبَرَكَاتُهُ بِعَدَدِ حُرُوفَاتِ رِسَالَةِ النُّورِ وَعَصَا مُوسٰى</p>

Ey sabır ve tahammülde bîmisal, şefkat ve merhamette yektâ, bütün ömür ve hayatını hizmet-i Kuran'a hasretmekle mûrislerinin hakiki vârisi olduğunu onuncu defa olarak zehirlenmekle fütursuz kahramanâne isbat eden büyük Üstad! Bu kudsi gaye uğrundaki son kazânızın mübarek ve inşallah sonuncusu olmasını ve artık her nevi tecrübelerinin hile ve hud'a ve desiselerinin faydasızlığını anlayan münafık melunların ya ıslah veya helâkini kahhâr, cebbâr olan Kàdir-i Mutlak hazretlerinden niyaz ediyoruz.

İştiyakla hasretini çektiğim sevgili Üstadım! Vasiyetnamenin tevlid ettiği teessür ve acılarıyla suikastlerinin tevâlisi elem ve kederleriyle müteellim ve kederli iken, yaptıkları her türlü zulüm ve melanetleri memleketin her tarafında perde altında yapılmakta ve bu havalide de faliyetleri görülmektedir. Aldırış edilmemekle beraber, iki kardeşimizle bir araya gelmek imkânını bırakmamaktadırlar.

Zamanın şu zulmetli devrinde bir misli daha ağır zulümlerini Üstadımızın omuzlarına yükletmelerine tahammülümüz kalmıyor. Fakat ne çare! Çaresiz dertlere düştüm, Lokman bîhaber. İşte şu haller karşısında Üstadımızın yardımına maddeten koşmak velevki sözle olsun yarasına merhem olmak çaresini ancak Yâ Sabûr'da görmekteyiz. Ve bu müthiş ıztırabın pençesi altında ezilmekteyiz. Buna bir çare var, arıyoruz, arıyoruz ama bulamıyoruz. Çalışıyoruz, hem dört el, dört dil, sekiz gözle arıyoruz, çalışıyoruz. İnşallah Cenab-ı Hak lütuf ve kereminden ihsan edinceye kadar bu ince hastalığın tedavisine sabır ve tahammülü ilaç ve tiryak yapmaktan ve usanmamaktan şimdilik başka çaremiz olmadığını anlıyorum. Yalnız bir ümidimiz vardır, inşallah muvaffak oluruz. Duanızla intişara çıkarılan Asa-yı Musa mecmuası ve Mucizat-ı Ahmediye (a.s.m.) risalesi yakında inşallah inayet ve kerem-i İlahî ile Ayet-ül Kübrâ'nın kazandığı zaferden daha büyük zafer-i manevîye mazhar edeceğine iman etmekteyim. O mübarek Asa-yı Musa Aleyhisselamın gösterdiği o büyük zaferi Üstadımız Efendimize de ihsan buyurmasını, bir haftadan beri gece gündüz Cenab-ı Hak'tan dua ve niyaz ediyorum. Siz Üstadımın da bu kudsi hizmet uğrunda selamet ve muvaffakiyet ve inşallah İncil-i Şerif'in Kuran-ı Azimüşşan'a dehalet ve ittifakına büyük bir vesile olmasını, müstecâb dualarınızı diliyorum. Ve minellâhi't-tevfik.

Aziz ve çok kıymetli Üstadım! Biraderzâdeniz İstanbul'dadır. Salih Efendi'yi görecek. Bilistişare belki namınıza Ankara'ya bir istida verecekler. Nakil meselesine de çalışacak.Fakat kıymetli Üstadım, heryer karanlık inşallah bu zulmeti artık Asa-yı Musa'nın parçalamasını temenni ve niyaz edelim inşallah.

Ey şefkatli Üstadım! Sizin o mübarek pîr-i fani vücudunuzu ortadan kaldırmak isteyen ahmak şaşkın dinsizler ki ifnâsını istemekle meydanı boş bulacağız mı zannediyorlar? Heyhat! Be hey aptallar! Kendinize daha fazla fenalık yapıyorsunuz. Eliniz ile başınıza bin türlü belayı geçiriyorsunuz. Be hey melunlar! Said'in ölümü dirisinden pek fazla başınıza beladır. Hem fikr-i melanetinizle o kudsi ve mübarek ve yegane ve dünyaca tanınmış olan Bediüzzaman'ın yeniden bütün dünyaya kudsiyetini, haseb ve nesebini, hizmet ve kudsi vazifesini cihana ilan etmiş oluyorsunuz. Bu melanetiniz sizin aleyhinizdedir. Lehinize olan ancak o mübareki taltif etmekle, takdir etmekle, tarziye vermekle, emrini tutmak şöyle dursun, belki ona karışmamakla olur.

*el-Bâkî Hüve’l-Bâkî*
*Günahkâr, kasîr-ul fikir, çok kusurlu*
*ve daima ıslah ve duanıza muhtaç*
*talebe ve hizmetkârınız*
*Ahmed Nazif Çelebi*

***
