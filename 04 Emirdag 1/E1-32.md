---
title: "Emirdağ-I 32 : Risale-i Nur'a ait kerametleri izhar etmemin sebebi"
no: 32
id: "E1-32"
konu: "Risale-i Nur'a ait kerametleri izhar etmemin sebebi"
bolge: "Emirdağ-I"
donem: "Emirdağ 1 Dönemi"
date: 
yazar: "Said Nursî"
---

# Emirdağ-I 32 : Risale-i Nur'a ait kerametleri izhar etmemin sebebi

<p class="arabic" dir="rtl" title="Meal: “Subhân Allah’ın adıyla” * “Hiçbir şey yoktur ki O'nu hamd ile tesbih etmesin” [İsrâ 17:44]">بِاسْمِهِ سُبْحَانَهُ * وَاِنْ مِنْ شَىْءٍ اِلاَّ يُسَبِّحُ بِحَمْدِهِ</p>

<p class="arabic" dir="rtl" title="Meal: “Allah’ın selâmı, rahmeti ve bereketleri, ebedî ve dâimî olarak üzerinize olsun.”">اَلسَّلاَمُ عَلَيْكُمْ وَرَحْمَةُ اللّٰهِ وَبَرَكَاتُهُ اَبَدًا دَائِمًا</p>

Aziz, sıddık, sarsılmaz, sebatkâr, fedakâr, vefadâr kardeşlerim!

Bilirsiniz ki, Ankara ehl-i vukufu, Risale-i Nur’a ait kerametleri ve işârât-ı gaybiyeleri inkâr edememişler. Yalnız yanlış olarak o kerametlerde hissedâr olduğumu zannedip itiraz etmişler. Ve “Böyle şeyler kitapta yazılmamalı idi, keramet izhar edilmez.” demişler. Bunların bu hafif tenkitlerine mukabil, müdafaâtımda onlara cevaben demiştim ki: “O kerametler bana ait değildir. Ve o kerametlere sahip olmak benim haddim değildir. Belki Kuran’ın mucize-i maneviyesinin tereşşuhâtı ve lemalarıdır ki, hakiki bir tefsiri olan Risale-i Nur’da kerametler şeklini almıştır. O kerametler Risale-i Nur Şakirdlerinin kuvve-i maneviyelerini takviye etmek için ikramât-ı İlahiye nevindendir. İkram ise, izharı bir şükürdür, câizdir, hem makbuldür."

Şimdi ehemmiyetli bir sebebe binaen, cevabı bir parça izah edeceğim. Ve ne için izhar ediyorum ve ne için bu noktada bu kadar tahşidât yapıyorum ve ne için bu birkaç aydır bu mevzuda çok ileri gidiyorum ve ne için ekser mektuplar o keramete bakıyor diye sual edildi?

**Elcevap**: Risale-i Nur’un hizmet-i imaniyesinde bu zamanda binler tahribatçılara mukabil yüz binler tamiratçı lazım gelirken.. (1) hem benimle beraber lâakal yüzer katip ve yardımcı bulunmaya ihtiyaç varken.. (2) değil çekinmek ve temas etmemek, belki milletin ve ehl-i idarenin takdir ile ve teşvik ile yardım etmeleri ve temas etmeleri zaruri iken.. (3) ve o hizmet-i imaniye hayat-ı bâkiyeye baktığı için, hayat-ı fâniyenin meşgalelerine ve faydalarına tercih etmek ehl-i imana vacip iken... (4) Kendimi misal olarak derim ki: Beni her şeyden ve temastan ve yardımcılardan men etmek ile beraber, aleyhimizde olanlar bütün kuvvetleriyle arkadaşlarımın kuvve-i maneviyelerini kırmak ve benden ve Risale-i Nur’dan soğutmak.. ve benim gibi ihtiyar, hasta, zayıf, garip, kimsesiz biçareye binler adamın göreceği vazifeyi başına yüklemek.. ve tecrit ve tazyiklerde maddi bir hastalık nevinden insanlarla temastan ve ihtilattan çekilmeye mecbur olmaklığım.. hem o derece tesirli bir tarzda halkları ürkütmekle, en ziyade merbut görünen bazı dostlarım bana selam vermemek, hatta bazı, namazı da terk etmek derecesinde ürkütmek ile kuvve-i maneviyeyi kırmak cihetlerinden ve sebeplerinden ihtiyarım haricinde bütün o mânilere karşı Risale-i Nur şakirdlerinin kuvve-i maneviyelerinin takviyesine medar ikramât-ı İlahiyeyi beyan ederek Risale-i Nur etrafında manevi bir tahşidât yaptırmak.. ve Risale-i Nur kendi kendine, tek başıyla başkalarına muhtaç olmayarak bir ordu kadar kuvvetli olduğunu göstermek hikmetiyle, bu çeşit şeyler bana yazdırılmıştır. Yoksa hâşâ, kendimizi satmak ve beğendirmek ve temeddüh etmek ve hodfurûşluk etmek, Risale-i Nur’un ehemmiyetli bir esası olan ihlâs sırrını bozmaktır. İnşallah Risale-i Nur kendi kendine hem kendini müdafaa ettiği, hem kıymetini tam gösterdiği gibi, bizi de manen müdafaa edip kusurlarımızı affettirmeye vesile olacaktır.

Umum kardeşlerime ve hemşirelerime, hâssaten duaları makbul mübarek masumlar taifesine ve muhterem ihtiyarlar cemaatinden herbirerlerine binler selam ve dua ederek Ramazan-ı Şeriflerini tebrik ederiz, dualarını rica ederiz.

*el-Bâkî Hüve’l-Bâkî*
*Hasta kardeşiniz*
*Said Nursî*

[^1]: Size gönderdiğim Ayetü'l Kübra rehberi acelelikle olmuş. Anlaşılan noktaları da nazara alınmış. Sizler manası anlaşılan noktalar için zahmet çekmeyiniz. Rehberi daha muhtasar yapabilirsiniz. İnşallah Ayetü'l Kübra nüshalarının fiyatı mucizatlı Kuranımızın tabına, belki inşallah mucizat-ı Kuraniye ve Mucizat-ı Ahmediye'nin (a.s.m) tabına bir medar olur. Hapsi beraatimizde olduğu gibi, bu cihetle de Ayetü'l Kübra bir mukaddime-i kübra, bir âyet-i ekber olur. Said Nursî

***
