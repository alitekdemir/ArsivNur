---
title: "Emirdağ-I 149 : Yeşil Salih hakkında Üstad'ın mektubu"
no: 149
id: "E1-149"
konu: "Yeşil Salih hakkında Üstad'ın mektubu"
bolge: "Emirdağ-I"
donem: "Emirdağ 1 Dönemi"
date: 
yazar: "Said Nursî"
---

# Emirdağ-I 149 : Yeşil Salih hakkında Üstad'ın mektubu

<p class="arabic" dir="rtl" title="Meal: “Her türlü noksan sıfatlardan yüce olan Allah’ın adıyla.”">بِاسْمِهِ سُبْحَانَهُ</p>

<p class="arabic" dir="rtl" title="Meal: “Allah’ın selâmı, rahmeti ve bereketleri, üzerinize olsun.”">اَلسَّلاَمُ عَلَيْكُمْ وَرَحْمَةُ اللّٰهِ وَبَرَكَاتُهُ</p>

Aziz, sıddık kardeşlerim!

**Evvelâ**: Bu yeni kardeşimiz Yeşil Salih hem ihtiyar, hem hasta olmasından Risale-i Nur’a samimi bir şakird olabilir. Benim bedelime siz ona yazınız ki, senin bu hâlis alâkadarlığın için Said seni umum manevi kazancına has Nur şakirdleri içinde her gün müteaddid defa hissedar ediyor. Ve teşekkür ve selâmımı tebliğ ediniz. Ve Dâhiliye Vekiline yazdığı mektubun dünyaca ehemmiyetsiz olan istirahatım cihetinde değil, belki yalnız Nurların intişarına ve serbestiyetine hizmet noktasında siz ne lâzımsa düşünürsünüz, yaparsınız.

**Sâniyen**: İkinci vazife-i Nuriyeye başlayanlar iki zeyilli mucizatların âhirlerinde Onuncu Söz’ü zeyliyle beraber yazsınlar. İnşallah bu ikinci vazife-i kudsiye mucizane fütuhat yapacak.

**Salisen**: Bana gönderdiğiniz Asâ-yı Musa'dan bir nüsha cildsiz, yalnız sarı kâğıt cilt olmuş. Hüsrev'in yazısına bir parça benzer, fakat üstünde Mustafa ismi var. O kimdir, hangi Mustafa'dır? Hem nüshanın üstünde “13 yaşında Hatice, Ahmed'in kızı” yazılmış. Bu Ahmed, hangi Ahmed'dir? Hem ona, hem kızına bin bârekâllah. Bu yaşta bu koca kitabı hem dikkatli, tevafuklu, hem güzel sıhhatli yazmak, masumlar taifesinin bir kahramanlığıdır. Kim görüyor, mâşâllah der. Buradaki mektep görmüş hanımlarda bir şevk uyandıracak.

*Kardeşiniz*
*Said Nursî*

***
