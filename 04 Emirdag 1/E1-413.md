---
title: "Emirdağ-I 413 : Hüsrev, ileride Türk Milletinin medar-ı iftiharıdır"
no: 413
id: "E1-413"
konu: "Hüsrev, ileride Türk Milletinin medar-ı iftiharıdır"
bolge: "Emirdağ-I"
donem: "Emirdağ 1 Dönemi"
date: 
yazar: "Said Nursî"
---

# Emirdağ-I 413 : Hüsrev, ileride Türk Milletinin medar-ı iftiharıdır

<p class="arabic" dir="rtl" title="Meal: “Subhân Allah’ın adıyla” * “Hiçbir şey yoktur ki O'nu hamd ile tesbih etmesin” [İsrâ 17:44]">بِاسْمِهِ سُبْحَانَهُ * وَاِنْ مِنْ شَىْءٍ اِلاَّ يُسَبِّحُ بِحَمْدِهِ</p>

<p class="arabic" dir="rtl" title="Meal: “Allah’ın selâmı, rahmeti ve bereketleri, ebedî ve dâimî olarak üzerinize olsun.”">اَلسَّلاَمُ عَلَيْكُمْ وَرَحْمَةُ اللّٰهِ وَبَرَكَاتُهُ اَبَدًا دَائِمًا</p>

Aziz, sıddık kardeşlerim!

**Evvela**: Madem Isparta, Nur dershanesi hükmüne geçmiş ve şimdiye kadar her yerden ziyade oranın hükümeti ve zabıtası müsamahakâr, belki dost nazarıyla Nurculara bakmış, ziyade incitmemiş. Biz dahi Isparta’nın mübarekiyeti hesabına onların bu hâdisede ilişmelerinden gücenmiyoruz ve bir cihette onları da tebrik ediyoruz ki, Nurun eczalarını vazifece tetkik etmeye ve okumaya ve istifade etmeye muvaffak oluyorlar. Zaten onların hakkıdır, en evvel onlar okusunlar. İmanı kuvvetli bir zabıta veya adliye memuru, on adam kadar millete ve vatana faydası olabilir. Onun için, maddi zayiatımız, bu manevi faydaya nisbeten hiç ehemmiyeti yok. Münasip gelse, benim tarafımdan da Emniyet Müdürü ve Müddeiumumi'ye selam edip deyiniz ki: “Ben onlara beddua değil, bilakis dua ediyorum ki, "Yâ Rabbi! Onlara iman-ı kâmil ve hüsn-ü hâtime ver ve Nurlardan müstefid yap.”

**Sâniyen**: Yeni Diyanet Reisi Zülfikar’ı çok beğendiği ve takdir ettiği halde bazı esbaba binaen Isparta hâdise-i Nuriyesine mani olmadı, belki bir cihette zararı da dokundu. Şiddetli bir şefkat tokatı yedi. Kendi otomobili aynı zamanda acip bir tarzda parça parça olarak aynı maddi zararımız kadar zarar gördü. Ve Zülfikar’ın kerameti olarak, takdirine mukabil kendisi tehlikeden kurtuldu. Evet, bu sırada madem Zülfikar’ı hükümet resmen ona göndermişti. O, bu taarruza mani olabilirdi.

**Sâlisen**: Kardeşimiz Re'fet geldi. Merhum Hasan Feyzi’nin dört adet mektubunu ihtiyatsız olarak buraya getiren malumunuz ve kardeşi has bir talebe bulunan Kunduracı Mehmed beraber Ankara’ya gönderildi. Cenab-ı Hak hayırlısını yapsın, âmin. Ne olursa olsun siz merak etmeyiniz, vazifemizi yapıyoruz. Allah’ın vazifesi olan muvaffakiyet ve serbestiyet vermesine karışmıyoruz. Verse şükür, vermezse sabır içinde yine şükrederiz.

**Râbian**: Hapis arkadaşlarımızdan Salahaddin’in dayısı kitapçı Ömer Lütfü’nün güzel ve size Lâhika’ya geçmek için gönderdiğimiz ve ıslah ve ta’dili size havale olunan mektubu içinde beyan ettiği hem kendi, hem masumları pek ciddi Nurlara çalışmaları, hususen sekiz yaşında bir mahdumu ve Sâliha namında bir kerimesi Isparta’nın masum çalışkanları gibi Kur’an'a ve Nurlara şevk ve zevk ile çalışmalarını tebrik ediyoruz. Cenab-ı Hak onları pederleri ile beraber dünyada, âhirette mesut eylesin, âmin. Bu zâtın bu mektubu bu hâdisede kahraman Nazif ve oradaki kardeşlerimiz hakkında ciddi endişelerime bir merhem hükmüne geçti ki, orada bir taarruz olmadığına alâmet oldu. Umum kardeşlerimize binler selam ve dua ediyoruz.

*el-Bâkî Hüve’l-Bâkî*
*Kardeşiniz*
*Said Nursî*

***
[^1]: Bugün Isparta’dan gelen bir sual cevabı tebliğ etmek için Kaymakam, Ceza Hâkimi, Müddeiumumi, Jandarma Kumandanı ve bir yazıcı geldiler. İfadeden evvel tam bir iyi ders-i Nuriyeyi teslimkârane dinlediler. Sonra Hüsrev’i sordular. Dedim: “Ne demişse doğru söylemiş.” “O senin akraban mıdır, neyindir?” Dedim: “İleride Türk Milletinin medar-ı iftiharıdır. Yüz akrabam da olsa, onunla değişmem.” Sonra sordular: “O eserleri sen mi gönderdin?” Ben de “Evet” dedim. “Mahkeme bana iade etti, ben de onları gönderdim. Teksir makinesiyle çıkardıkları nüshalar, masrafını çıkarmak için satılır. Ben de 150 banknot verdim, satın aldım.” “Ne için bunları yazdın, neşrediyorsun?” dediler. Dedim: “Dâhilde zaten yirmi senedir intişar ediyor. Belki İsveç, Norveç gibi Kur’an'ı kabul edenlere iki hüccet-i Kur’aniye olarak onlara göndermek, hem iki milyon liralık Kuran isteyen Hindistan’a istedikleri Kur’anlarla beraber göndermek için teksir edilmiş. Makine çokların evinde bulunuyor. Matbaa değil ki, izne ihtiyaç bulunsun. Mahkemenin bana iadesi bir izin hükmündedir.” Onlar daha muhtasar yazdılar.
