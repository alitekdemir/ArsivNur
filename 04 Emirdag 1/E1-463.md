---
title: "Emirdağ-I 463 : Muallim Hâfız Hasan’ın bir mektubu"
no: 463
id: "E1-463"
konu: "Muallim Hâfız Hasan’ın bir mektubu"
bolge: "Emirdağ-I"
donem: "Emirdağ 1 Dönemi"
date: 
yazar: "Said Nursî"
---

# Emirdağ-I 463 : Muallim Hâfız Hasan’ın bir mektubu

<p class="takdim">[Ehemmiyetli muallimlerden Hâfız Hasan’ın bir parça mektubudur. Lahika'ya girsin.]</p>

<p class="arabic" dir="rtl" title="Meal: “Her türlü noksan sıfatlardan yüce olan Allah’ın adıyla.”">بِاسْمِهِ سُبْحَانَهُ</p>

<p class="arabic" dir="rtl" title="Meal: “Allah’ın selâmı, rahmeti ve bereketleri, ebedî ve dâimî olarak üzerinize olsun.”">اَلسَّلاَمُ عَلَيْكُمْ وَرَحْمَةُ اللّٰهِ وَبَرَكَاتُهُ اَبَدًا دَائِمًا</p>

Çok muhterem, faziletlû, Üstadımız Efendimiz Hazretleri!

Ey Hazret-i Üstad! Cenab-ı Hakk'ın lütuf ve keremiyle biz zayıf ve biçarelere hediye ve emanet buyurduğunuz Nurlar fâni vücudumuzun dahil ve haricini tenvir ederek ebediyete kuvvetli bir elektrik nuru bahşetmekle beraber, nurlar çerçevesi dahilinde bulunan bütün nurlu kardeşleri öyle birbirimize bağladı ki, hiçbir insanî kuvvet ve tesir bu rabıtayı kesip izale edemiyor. Çünkü

<p class="arabic" dir="rtl" title="Meal: “Mü'minler ancak kardeştirler.” [Hucurât Sûresi, 49:10]">اِنَّمَا الْمُؤْمِنُونَ اِخْوَةٌ</p>

âyet-i celîlesinin sırrı olan tam kardeşlik şerefini, ancak Risale-i Nur temin etmiştir. Öyle kardeşlik ki, bugün ve bu zamanda bir hanede yaşayan ana, baba, bir iki kardeşin birbirine temin edemediği muhabbet ve hürmet ve tesanüdü ancak Nurlar temin etmiştir. Bizzat fakir, nâçiz talebenizin bu defaki seyahatimde bu samimiyete şâhid oldum.

Ey unutulmaz ve unutmak imkânı olmayan Hazret-i Üstad! Nasıl ki şu fâni dünyanın zemin ve semasında hadsiz masnûlar Cenab-ı Sâni'-i Zülkerem'in turra-i İlahiyesini muhafaza ederek biz zîşuur kullarına nasıl müşahede ettiriyorlarsa, bugün göğüslerde tutulan bunca Risale-i Nur eczalarının herbir kelime ve cümle ve satırları da hakikat-i imaniye ve saadet-i ebediyeyi müşahede ettiriyorlar. İnşallah siz daha çok sıhhatle yaşarsınız. Nihayet bu fâniden ebede göç ettikten sonra bile, Nurların yazıları silinip kayıp oluncaya kadar siz Üstadımızı bütün müminlere dualarında müşahede ettirecektir.

İnşallah Cenab-ı Hakkın lütuf ve kereminden dileriz ki, Nurlar vasıtasıyla bağladığınız biz günahkâr zayıf talebe ve kardeşlerinizi haşir zamanımızda da Cenab-ı Rabb-i Kerîmimizin izn-i İlahiyesiyle bir ordu ve bir tümen halinde livâü'l-hamd ismindeki mübarek sancak-ı şerifi altında Peygamberimiz (S.A.V) Efendimiz Hazretlerine takdim ve teslim edeceğinizi Cenab-ı Hakk'ın rahmetinden muhakkak ümit ediyoruz. Ve bu teselsül eden nimetleri ihsan eden Hâlıkımıza, nâmütenâhi, *lâ-yuadd velâ-yuhsâ* hamd ederiz.

<p class="arabic" dir="rtl" title="Meal: “Bu Rabbimin bir fazlıdır.” [Neml Sûresi, 27:40]">هٰذَا مِنْ فَضْلِ رَبِّى</p>

Ve siz Üstadımıza ebediyen minnettar ve arz-ı şükran eyleriz. Ve "bu hizmetinizden Cenab-ı Hak sizden ebediyen razı olsun.” dua ve feryadıyla hatm-i kelam eylerim, Efendim Hazretleri!

Oğullarım Doktor Hakkı ve Hüsnü ve bütün efrad-ı ailem ve Dadaylı Nur kardeşlerimizin cümlesi iştiyakla mübarek ellerinizden öperek hayırlı dualarınızı rica ederler. Ve ayrıca Daday'a gelen Araçlı Vaiz Tahir Efendi hürmetle ellerinizden öper. Oradaki kardeşlerimize başta Ceylan Efendi olduğu halde cümlesine selam eder eyyam ve leyle-i mübarekelerini tebrik ederiz. *Alâ kadr-il istitâa* elimizde mevcut nur eczalarından iştiyaklılara göndermeye *kemâ fi's-sâbık* devam ediyorum.

*Fakir, aciz, nâçiz, câhil talebeniz,*
*Dadaylı Muallim Hâfız*
*Hasan Hayri*
