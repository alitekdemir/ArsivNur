---
title: "Emirdağ-I 446 : Şimdi takip ettikleri iki plan da akim kalıyor"
no: 446
id: "E1-446"
konu: "Şimdi takip ettikleri iki plan da akim kalıyor"
bolge: "Emirdağ-I"
donem: "Emirdağ 1 Dönemi"
date: 
yazar: "Said Nursî"
---

# Emirdağ-I 446 : Şimdi takip ettikleri iki plan da akim kalıyor

<p class="arabic" dir="rtl" title="Meal: “Subhân Allah’ın adıyla” * “Hiçbir şey yoktur ki O'nu hamd ile tesbih etmesin” [İsrâ 17:44]">بِاسْمِهِ سُبْحَانَهُ * وَاِنْ مِنْ شَىْءٍ اِلاَّ يُسَبِّحُ بِحَمْدِهِ</p>

<p class="arabic" dir="rtl" title="Meal: “Allah’ın selâmı, rahmeti ve bereketleri, üzerinize olsun.”">اَلسَّلاَمُ عَلَيْكُمْ وَرَحْمَةُ اللّٰهِ وَبَرَكَاتُهُ</p>

Aziz, sıddık kardeşlerim!

**Evvelen**: Ehemmiyetli bir kardeşimiz ve Nur’un pek ciddi bir naşiri Refet Bey’in ve Nur dairesine onun teşvikiyle giren ve tam hizmet edecek, mektubundan anlaşılan Hâfız Emin’in müşterek bir mektubunu aldım. Adreslerini bilmediğimden benim tarafımdan Refet Bey’in İstanbul’a girmesini ve faaliyette bulunmasını ve Hâfız Emin’in Nurlarla ciddi alâkadar olmasını tebrik ediyorum ve dualarını da istiyorum.

**Sâniyen**: Bu yeni hadise olan, Sulh Mahkemesine üç kardeşinizi kırk gün sonra davet etmeleri gösteriyor ki, Risale-i Nur’un hakikatlarına karşı mağlupturlar. Daha onunla mübareze edemiyorlar ve gizli münafıkların da dehşetli planlarının akim kalmasına bir emaredir. Onlar divaneliklerinden şimdi takip ettikleri iki plan, birisi: Beni ihanetlerle, haysiyetimi kırmakla güya Nurların kıymeti düşecek. İkincisi: Nur şakirdlerine telaş ve fütur vermekle Nurların intişarına mani olmak iken Cenab-ı Hakk’a şükür ki, bu planları da akim kalıyor. Pek muvakkat bir telaş verir, fakat büyük ve ciddi bir nazar-ı dikkati celbettirmeye sebep olur. Hem “*Sırren tenevveret*” düsturuna ve sırrına ihtiyat ile girmemize faideli bir surette vesile oldu. Hiç merak etmeyiniz. Mahkemede son sözümde dediğimiz gibi ki, "Milyonlarla kahraman başlar feda oldukları bir hakikate, bizim gibi bazı biçarelerin dahi başları da feda olsun diye kemal-i iftiharla herbir sıkıntıya tahammüle karar vermişiz" mealindeki fıkra bizim için her vakit kuvve-i maneviyeyi ve teselliyi veriyor. Tarihte bizim kadar az zahmetle böyle kudsi hakikate çok hizmete muvaffak olanlar görünmüyor. Demek biz daima Allah’a şükretmeliyiz. İnşallah yakın bir zamanda bu memleketin Daire-i Maarifi ve hamiyetperverleri, Nurlara şiddet-i ihtiyaçlarını hissedip sahip çıkacaklar.

**Sâlisen**: Nur şakirdinden bir muallime söylediğim bir fıkranın suretini ve Yakub Cemal’in mektubunun bir parçasını Lâhika’ya geçmek için leffen gönderiyoruz. Sandıklı’dan bir-iki Nurcu Hicaz’a gidiyorlar. Homalı Mehmed Ali, Ahmed Çavuş’la yanıma geldiler. Dedim: "Mümkün olsa yetişse, bir-iki nüsha Siracünnur’u Isparta’dan alıp Şam’a götürürsünüz. Hem Nurculardan hacca gidenler benim bedelime de o mübarek mevkileri ziyaret ederken, beni de hayalen yanında bulunduğumu düşünsünler" onlara dedim. Başkalar da bunu bilmeli. Madem ben gidemiyorum, o hakiki kardeşlerim bana da vekalet etsinler. Yine tekraren leyle-i kadrinizi tebrik ederek, umuma selam ve selametlerine dua ederiz.

*el-Bâkî Hüve’l-Bâkî*
*Kardeşiniz*
*Said Nursî*

***
[^1]: Nazif’in yeni hurufla yazdığı Asâ-yı Musa’nın âhirinde üniversitelilerin namına Mustafa Oruc’un imzasıyla yazılan fıkrayı âhirinde dercetmeleri güzel olmuş. Cildlenmek için İstanbul’a 120 nüshayı göndermişler.
