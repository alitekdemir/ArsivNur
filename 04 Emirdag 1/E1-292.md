---
title: "Emirdağ-I 292 : Nurun Medresetüzzehrası, Câmi-ül Ezher'in bir talebesidir"
no: 292
id: "E1-292"
konu: "Nurun Medresetüzzehrası, Câmi-ül Ezher'in bir talebesidir"
bolge: "Emirdağ-I"
donem: "Emirdağ 1 Dönemi"
date: 
yazar: "Said Nursî"
---

# Emirdağ-I 292 : Nurun Medresetüzzehrası, Câmi-ül Ezher'in bir talebesidir

Zilhicce 16, Mektup No 2

<p class="arabic" dir="rtl" title="Meal: “Subhân Allah’ın adıyla” * “Hiçbir şey yoktur ki O'nu hamd ile tesbih etmesin” [İsrâ 17:44]">بِاسْمِهِ سُبْحَانَهُ * وَاِنْ مِنْ شَىْءٍ اِلاَّ يُسَبِّحُ بِحَمْدِهِ</p>

<p class="arabic" dir="rtl" title="Meal: “Allah’ın selâmı, rahmeti ve bereketleri, ebedî ve dâimî olarak üzerinize olsun.”">اَلسَّلاَمُ عَلَيْكُمْ وَرَحْمَةُ اللّٰهِ وَبَرَكَاتُهُ اَبَدًا دَائِمًا</p>

Aziz, sıddık kardeşlerim!

**Evvela**: Nazif Çelebi'nin İnebolu hâlis kardeşlerimizin namına bayram tebriki ile.. ve Zülfikar'ın gayet dikkat ve ehemmiyet ve ihtiyatla devam-ı hizmeti ve Mu'cizat-ı Kur'aniyeyi de bitirip zeyillerinden bir kısmını da tamam etmesi.. ve Abdurrahman Salahaddin'in Amerika misyonerlerine dört-beş ay okutturduğu Asâ-yı Musa ve Mucizat-ı Ahmediye'yi emin bir vasıta ile bizim namımıza Câmi-ül Ezher'e hediye edip göndermesini.. ve ehemmiyetli bir Nur şakirdi Ahmed Kureyşî'nin onların makinesinin masrafına yüz banknot vermesini beyan eden bir mektubunu aldım. Bu kahraman Nazif kardeşimize ve gayet ciddi ve sebatkâr ve tam alâkadar İnebolu Nurcularına ve Ahmed Kureyşî ve rüfekalarına, hem bayramlarını, hem devamlı hizmetlerini, hem yüksek sadakatlarını, hem Zülfikar'ın tab muvaffakıyetini, hem Salahaddin'in Câmi-ül Ezher'le Medreset-üz Zehra'nın münasebetini temine çalışmasını ruh u canımızla tebrik ediyoruz. Cenab-ı Hak onları muvaffak eylesin, âmin. Ve hizmetlerini tam makbul eylesin, âmin.

**Sâniyen**: Câmi-ül Ezher ulemasına gönderilen iki nüsha benim tashihimden geçmemiş olduğundan, bazı harekeler ve arabî kelimelerde sehivler elbette vardır. Hususen âhirdeki arabî Hulasat-ül Hulasa harekelerinde İlm-i Nahivce, başka nüshalarda müteaddid sehivler gördüm. Onun için, tam arabî hocalarının tedkikinden geçmiş birer nüsha Asâ-yı Musa ve Zülfikar'dan, [^1] münasip gördüğünüz zaman Câmi-ül Ezher'e göndermekle beraber, onlara yazınız ki: "Nur Risalelerinin Medreset-üz Zehrası, Câmi-ül Ezher'in şefkatine çok muhtaç bir mahdumudur, bir talebesidir; şiddetli düşmanların hücumuna hedef olmuş bir şakirdidir ve bütün medreselerin başı ve âlem-i İslam'ı daima tenvir eden o büyük Câmi-ül Ezher'in küçük bir daire ve şubesidir. Onun için, o âlikadir üstad ve müşfik peder ve hamiyetkâr mürşid-i a'zam, biçare evlâdına ve şakirdlerine tam yardım etmesini onların ulüvv-ü himmetinden bekliyoruz. O pek büyük üstadımıza takdim edilen iki kitap ise bir talebe, dersini ne derece anlamış diye akşamda babasına ve üstadına yazıp vermesi gibi, o iki dersimiz, o şefkatli allâmelerin nazar-ı müsamahalarına arzedilmiş.." diye bu mektubu yazarsınız.

**Sâlisen**: Pek çok alâkadar olduğum ve İşaret-i Gavsiye ile Nur Şakirtlerinin temel taşlarından bulunan Barla, Bedre, Eğirdir dairesinde iki Hulusi ve emektar sadık Süleyman ile beraber çok zatların ismi bulunan üç tebrik mektuplarını beraber aldım. Yirmi sene evvelki Barla hayatımı tam hâtırımda ihya etti. Ben başta o erkân-ı selâse ve yeni kahramanlardan Ali Osman ve Bahri olarak umumunuzun birer birer, hususen Barla'daki eski dostlarımın bayramlarını tebrik ediyoruz. Onları unutamıyorum. Her gün duamda ve kazançlarımda hissedardırlar. Hususen merhum Mustafa Çavuş ve Muhacir Hafız Ahmed ve Eşref Bey merhumları çok defa hazinâne ve müştâkâne tahattur ediyorum. Onların akrabalarına da bilhassa selam ediyorum. Nur Santrali Sabri (Hulusi-i Sâni), birinci Hulusi'ye Asa-yı Musa'yı göndermesi, çok güzel olmuş. Allah ikisini muvaffak eylesin, âmin.

Ve Nurların intişarına çok ehemmiyetli hizmeti bulunan bir zâtın, merhum pederinin mezarına dair sualinin cevabını Sabri'ye havale ve o zâta da çok selam ediyorum. Ve iki Hulusi'nin daima demirbaş, hakikatli arkadaşları Hakkı'ya da bilhassa selam ve ne halde olduğunu ve keyfini soruyorum. Ve birinci Hulusi'nin mektubunda bize ve Nurlara karşı çok alâka gösteren Alvarlı Muhammed ve İdris Efendiler'e çok selam ediyorum.

*el-Bâkî Hüve’l-Bâkî*
*Umumunuza binler selam ve dua eden kardeşiniz*
*Said Nursî*

***

***
[^1]: Yanımda bulunan ve noksan tashihimden geçen bir Zülfikar'la bir Asa-yı Musa'yı size gönderebilirim. Tam bir mukabeleden sonra siz isterseniz bu nüshaları, isterseniz kendi nüshalarınızı Mısır'a gönderirsiniz. "Sâniyen" fıkrasını âhire kadar ve daha başka münasip gördüğünüz kısmı ilave edip Mısır'a kimlere risale gönderilmiş veya gönderilecek aynen yazarsınız.
