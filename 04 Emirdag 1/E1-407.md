---
title: "Emirdağ-I 407 : İnayet-i Hak otomobil meselesini hakkımızda rahmete çevirdi"
no: 407
id: "E1-407"
konu: "İnayet-i Hak otomobil meselesini hakkımızda rahmete çevirdi"
bolge: "Emirdağ"
donem: "Emirdağ 1 Dönemi"
date: 
yazar: "Said Nursî"
---

# Emirdağ-I 407 : İnayet-i Hak otomobil meselesini hakkımızda rahmete çevirdi

<p class="arabic" dir="rtl" title="Meal: “Subhân Allah’ın adıyla” * “Hiçbir şey yoktur ki O'nu hamd ile tesbih etmesin” [İsrâ 17:44]">بِاسْمِهِ سُبْحَانَهُ * وَاِنْ مِنْ شَىْءٍ اِلاَّ يُسَبِّحُ بِحَمْدِهِ</p>

<p class="arabic" dir="rtl" title="Meal: “Allah’ın selâmı, rahmeti ve bereketleri, ebedî ve dâimî olarak üzerinize olsun.”">اَلسَّلاَمُ عَلَيْكُمْ وَرَحْمَةُ اللّٰهِ وَبَرَكَاتُهُ اَبَدًا دَائِمًا</p>

Aziz, sıddık kardeşlerim!

**Evvelen**: Gerçi şimdi ayrı ayrı kasabalarda kardeşlerimi görüp, Nur hizmetinde bir cihette yardım etmek için, beş kardeşimizin benim için minnetsiz olarak aldıkları otomobil, bir cihette kırk bin lira kadar faydası ve lüzumu varken kabul etmediğimden, zahirî bir zarar zannedildi. Fakat neticesinde nur şakirtlerinin ellerinde kati bir hüccet oldu ki, dünya için ilme ve dine "zaruret var" diye zarar veren muteriz hocaları ve siyasileri, Risale-i Nur’un yüksek hakikati, dünyanın hiçbir menfaatine tenezzül edip alet olmadığını kati bir surette bu hadise ile bir hüccet olarak onları ilzam etmesine kuvvetli bir senet ve on harika kerametinden daha kuvvetli bir burhan hükmüne geçti. Hatta çok evham eden ve Nurdan kaçan ve Nurun dünyanın hiçbir şeyine tenezzül etmediğine inanmayan bir kısmı, şimdi kemal-i teslimiyetle Nurların hakikatine ve herşeyin fevkinde olduğunu teslime mecbur oluyorlar. Demek o zararı da, inayet-i Hak, hakkımızda ehemmiyetli bir rahmete çevirdi. [^1]

**Sâniyen**: Buranın fevkalâde emsali görülmemiş çok rahmetli bu baharda çok tarlalar baştan başa yabani güller ile süslendiği bir tarzda çok yerleri gezip temaşa ettiğimden bana fevkalâde bir inşirah ile bir sevinç verdi. O umum çiçeklerin lisan-ı halleri küllî ve geniş ve gayet fasih ve gayet parlak ve sarih bir tarzda Sâni’-i Zülcelal’in kemalât-ı sanatını ve o Nakkaş-ı Ezelî’nin mucizat-ı kudretini o derece beliğ bir tarzda bize ders verirken bütün ruh u canımla dedim: “Keşke muktedir olsaydım, bunların dillerini ve tahmidatlarını tercüme etseydim.” Birden ihtar edildi: “Risale-i Nur düşündüğünün pek fevkinde o vazifeyi yapmıştır. Onun içindir ki, Nur’da çiçekler pek çok tarzlarda konuşturulmuş.” Ben de hadsiz şükrettim.

<p class="arabic" dir="rtl" title="Meal: “Risale-i Nur'dan için, her yerdeki bütün çiçekler ve meyvelerin sayısınca Allah'a hamdolsun.”">اَلْحَمْدُ لِلّٰهِ عَلٰى رِسَالَةِ النُّورِ بِعَدَدِ كُلِّ الْأَزْهَارِ وَالْأَثْمَارِ فِى جَمِيعِ الْأَقْطَارِ</p>

**Sâlisen**: Muallim İhsan yine güzel kalemiyle eski vazife-i Nuriyesine başlaması ve sadakat ve alâkasında sarsılmaması bizi çok sevindirdi. Onun bu güzel fıkrasını sair muallimlere bir medar-ı teşvik olarak Lâhika’ya dercediniz. Umuma selam.

*el-Bâkî Hüve’l-Bâkî*
*Kardeşiniz*
*Said Nursî*

***
[^1]: Otomobil satıldıktan sonra yine onun fiyatından üç bin lira Emirdağına gönderilmişti ki, Risale-i Nur’un hizmetinde sarfedilsin. Ben de telgraf havalesiyle sahiplerine gönderdim. Bugün işittim ki, bu hâdiseyi dost memurlar muarızlara karşı demişler: “Üç bin, beş bin liraya tenezzül etmeyen bir adam, bu zamanda en ziyade itimad edilebilir bir adamdır ki, hakikatten başka hiçbir şey onu alâkadar etmiyor.”
