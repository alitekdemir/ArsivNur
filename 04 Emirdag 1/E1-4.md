---
title: "Emirdağ-I 4 : Adliye Vekili ve hakimlerle bir hasbihal"
no: 4
id: "E1-4"
konu: "Adliye Vekili ve hakimlerle bir hasbihal"
bolge: "Emirdağ-I"
donem: "Emirdağ 1 Dönemi"
date: 
yazar: "Said Nursî"
---

# Emirdağ-I 4 : Adliye Vekili ve hakimlerle bir hasbihal

<p class="takdim">Kendi Kendime Hasb-i Hal Namındaki Parçaya Lahika olarak</p>

## Adliye Vekiliyle ve Risale-i Nur’la alâkadar mahkemelerin hakimleriyle bir hasbihaldir

Efendiler!

Siz ne için sebepsiz bizimle ve Risale-i Nur’la uğraşıyorsunuz. Katiyen size haber veriyorum ki: Ben ve Risale-i Nur, sizinle değil mübareze etmek, belki sizi düşünmek dahi vazifemizin haricindedir.

Çünkü, Risale-i Nur ve hakiki şakirdleri, elli sene sonra gelen nesl-i âtîye gayet büyük bir hizmet ediyoruz ve onları büyük bir vartadan ve millet ve vatanı büyük bir tehlikeden kurtarmaya çalışıyoruz. Şimdi bizimle uğraşanlar, o zaman kabirde elbette toprak oluyorlar. Farz-ı muhal olarak o saadet ve selamet hizmeti bir mübareze de olsa kabirde toprak olmaya yüz tutanları alakadar etmemek gerektir.

Evet hürriyetçilerin ahlak-ı içtimaiyede ve dinde ve seciye-i milliyede bir derece laubalilik göstermeleriyle yirmi-otuz sene sonra dince, ahlakça, namusça, şimdiki vaziyeti gösterdiği cihetten; şimdiki vaziyette elli sene sonra bu dindar, namuskar, kahraman seciyeli milletin nesl-i âtîsi, seciye-i diniye ve ahlak-ı içtimaiye cihetinde ne şekle girecek elbette anlıyorsunuz.

Bin seneden beri bu fedakar millet, bütün ruhuyla ve canıyla Kuran’ın hizmetinde emsalsiz kahramanlık gösterdikleri halde, elli sene sonra o parlak mazisini dehşetli lekedar edecek belki mahvedecek bir kısım nesl-i âtînin eline Risale-i Nur gibi bir hakikati verip, o dehşetli sukuttan kurtarmak en büyük bir vazife-i milliye ve vataniye bildiğimizden; bu zamanın insanlarını değil, o zamanın insanlarını düşünüyoruz.

Evet efendiler! Gerçi Risale-i Nur sırf ahirete bakar; gayesi rıza-yı İlahîdir ve imanı kurtarmaktır ve şakirdleri ise, kendilerini ve vatandaşlarını idam-ı ebedîden ve ebedî haps-i münferidden kurtarmaya çalışmaktır. Fakat dünyaya ait ikinci derecede gayet ehemmiyetli bir hizmette bu millet ve vatanı anarşilik tehlikesinden ve nesl-i âtînin biçareler kısmını dalalet-i mutlakadan kurtarmaktır. Çünkü bir Müslüman başkasına benzemez. Dinini terkeden ve İslamiyet seciyesinden çıkan bir Müslüman; dalalet-i mutlakaya düşer, anarşist olur, daha idare edilmez.

Evet eski terbiye-i İslamiyeyi alanların yüzde ellisi meydanda varken ve an’anat-ı milliye ve İslamiyeye karşı yüzde elli lakaydlık gösterildiği halde; elli sene sonra yüzde doksanı nefs-i emmareye tabi olup millet ve vatanı anarşiliğe sevk etmek kuvvetli ihtimalinin düşünülmesi ve o belaya karşı bir çare taharrisi, yirmi sene evvel beni siyasetten ve bu asırdaki insanlarla uğraşmaktan menettiği gibi; Risale-i Nur’un hem şakirdlerinin de bu zamana karşı alakalarını kesmiştir; hiç onlarla mübareze de yok meşguliyet de yok.

Madem hakikat budur, adliyeler değil beni ve onları itham etmek; belki Risale-i Nur’u ve şakirdlerini himaye etmek en birinci vazifeleridir. Çünkü, onlar bu millet ve vatanın en büyük bir hukukunu muhafaza ettiklerinden onların karşısında, bu millet ve vatanın hakiki düşmanları Risale-i Nur’a hücum edip adliyeyi şaşırtıp dehşetli bir haksızlığa ve adaletsizliğe sevk ediyorlar. Küçücük iki numunesini beyan ediyorum.

**Ezcümle**: Hapisteki arkadaşlarımdan, selam-kelamdan ibaret ve arabî bir risalemin fiyatı olan on banknotu, buradaki bir adama gönderilmiş ta Isparta’da tab masrafını veren o nüshalar sahibine verilsin diye. O mektubu yüzünden hem adliye hem hükümet bana sıkıntılar verdiler. Hem o vasıta olan adamı taharri ettiler. Bu sinek kanadı kadar ehemmiyeti olmayan adi bir mektubu hem altı ay zarfında bu bir tek adi muhabereyi bu kadar büyük bir mesele suretine getirmek, elbette adliyenin şerefine, haysiyetine yakışmaz.

**İkinci numune**: Benim gibi garip, ihtiyar ve zaif ve beraet etmiş bir misafire, herkesi hatta hizmetçilerini resmen propaganda ile ondan ürkütmek, kendini perişan bir vaziyete sokmak bu vilayetteki hükümetin hamiyet-i milliyesine yakışmadığından sinek kanadı kadar mevhum bir zarara dağ gibi ehemmiyet verip aleyhimde resmen propaganda yapmak, “Kim ile görüşüyor ve yanına kim gidiyor?” diye herkese telaş vermek, hükümetin hikmeti ve hakimiyeti, bu acib hâlete elbette tenezzül etmemek gerektir.

Her ne ise... bu iki madde gibi muttali olanlara hayret veren çok maddeler var.

Efendiler! Dalalet ve fenalıklar cehaletten gelse, defetmesi kolaydır. Fakat fenden, ilimden gelen dalaletin izalesi çok müşkildir. Bu zamanda dalalet fenden ve ilimden geldiği için ancak onları izale edecek ve nesl-i âtîden o belaya düşen kısmını kurtaracak ve karşılarında dayanacak Risale-i Nur gibi her cihetle mükemmel bir eser lazımdır.

Risale-i Nur bu kıymette olduğuna delil şudur ki: Yirmi seneden beri, benim şiddetli ve kesretli bulunan muarızlarım ve şiddetli tokatlarını yiyen feylesofların hiçbirisi Risale-i Nur’a karşı çıkmamış ve cerhedememiş ve karşı çıkamaz. Ve dokuz ay, üç adliye ve merkez hükümet ehl-i vukufu, yüz kitaptan ibaret eczalarında, bizi mesul edecek bir tek madde bulamamalarıdır. Ve binler ehl-i dikkat olan Risale-i Nur Şakirdlerine kanaat-ı katiye veren, “İşarat-ı Kuraniye” ve “İhbarat-ı Gaybiye-i Aleviye ve Gavsiye”nin, bu asırda Risale-i Nur’un ehemmiyetine ve makbuliyetine imza basmalarıdır.

Evet adliyelerin hukukları muhafaza etmek ve haksızları tecavüzden durdurmak vazifeleri olmak cihetiyle; Risale-i Nur’un yüz risalesinin yirmi senede, yüz bin adamın saadetlerine hizmet ettiği maddeten sabit olmasıyla beraber; on seneden beri, iki mahkeme ve merkez-i hükümet ve birkaç vilayetin zabıtaları ve Denizli Mahkemesi münasebetiyle dokuz ay bütün mahrem ve gayr-ı mahrem evraklarımızda ve risalelerde millete ve vatana bir zararlı maddeyi ve mucib-i ceza bir yanlışı görmediklerinden, elbette Risale-i Nur’un bu vatanda gayet külli ve büyük hukuku var. Bu külli ve çok ehemmiyetli hukuku nazara almayıp, adi evraklar gibi müsadere ederek, millete ve takviye-i imana muhtaç biçarelere pek büyük bir haksızlığı nazara almamak ve adi bir adamın cüzi ve küçük bir hakkını ehemmiyetle nazara almak; adliyenin mahiyetine ve adaletin hakikatına hiçbir cihetle yakışmaz diye sizlere hatırlatıyorum.

Doktor Duzi’nin vesair zındıkların eserlerine ilişmemek, Risale-i Nur’a ilişmek, gazab-ı İlahînin celbine vesile olabilir diye korkuyoruz. Cenab-ı Hakk size insaf ve merhamet, bize de sabır ve tahammül ihsan eylesin. Âmin...

*Gayr-ı resmî, fakat dehşetli bir tecrid-i mutlakta*
*Said Nursî*
