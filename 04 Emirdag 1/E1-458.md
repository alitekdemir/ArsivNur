---
title: "Emirdağ-I 458 : Hakikatte nurlara daha menfaatli bir plan takip ediyorlar"
no: 458
id: "E1-458"
konu: "Hakikatte nurlara daha menfaatli bir plan takip ediyorlar"
bolge: "Emirdağ-I"
donem: "Emirdağ 1 Dönemi"
date: 
yazar: "Said Nursî"
---

# Emirdağ-I 458 : Hakikatte nurlara daha menfaatli bir plan takip ediyorlar

<p class="arabic" dir="rtl" title="Meal: “Subhân Allah’ın adıyla” * “Hiçbir şey yoktur ki O'nu hamd ile tesbih etmesin” [İsrâ 17:44]">بِاسْمِهِ سُبْحَانَهُ * وَاِنْ مِنْ شَىْءٍ اِلاَّ يُسَبِّحُ بِحَمْدِهِ</p>

<p class="arabic" dir="rtl" title="Meal: “Allah’ın selâmı, rahmeti ve bereketleri, ebedî ve dâimî olarak üzerinize olsun.”">اَلسَّلاَمُ عَلَيْكُمْ وَرَحْمَةُ اللّٰهِ وَبَرَكَاتُهُ اَبَدًا دَائِمًا</p>

Aziz, sıddık kardeşlerim!

**Evvela**: Bu gün İnebolu'dan gelen yeni huruf Asa-yı Musa'yı aldım. Maşallah, Küçük Isparta vazifesini yapıyor. Gerçi çok ihtiyat ediyorlar, fakat sarsılmıyorlar.

**Sâniyen**: Nurun küçük kahramanlarından muallim Mustafa Sungur, hem Eflâni, hem Safranbolu, hem Kastamonu, hem İnebolu, hem Daday, hem Araç kardeşlerimizin namına bayram tebriki için yanımıza geldi. Biz de onu bir küçük Said olarak hem size, hem o kardeşlerimize maddi ve manevi bayramlarını tebrik için gönderdik. Ve Emirdağı'nın Süleyman Rüştü’sü olan Çalışkan Mehmed’i Siracünnur’u almak ve harice giden kitapları anlamak niyetiyle İstanbul’a gönderdik.

**Sâlisen**: Nurların muarızları, her cihetle mağlup olduktan sonra, zahiren bize hoş görünmeyen ve hakikaten Nurlara daha menfaatli bir plan takip ediyorlar. Güya Nurcuların tesanüdünü kırıp, bilinmeyecek bir tarzda bazı mühim erkânlarını başka yerlere gitmelerine sebebiyet veriyorlar. Halbuki onların gitmesiyle tesanüd kırılmadığı gibi, gideceği yerlerde lüzumları var. Ezcümle, Muharrem’i Tavas’a, Mustafa Osman’ı Karabük’e, Re’fet’i İstanbul’a gibi.. bazı kardeşlerimizi dağıtmaya sebebiyet veriyorlar. Bu kardeşlerimiz de, onlara hissettirmeyerek, güya kendi ihtiyarlarıyla gidiyorlar. Hakikat ise, hiç ihsas edilmeyecek bir tarzda, tesanüde zarar niyetiyle öyle zemin ihzar ediliyor.

Hem bir planları da, onların usulünce hapse müstehak olduğumuz halde hapsimize taraftar çıkmıyorlar, “Aman hapse girmesinler” diyorlar. Sebebi, birden Denizli hapsi bir Nur medresesi olmasıyla, hem oradan başka hapishanelere gidenler oraları tenvire çalışmaları, gizli düşmanlarımızı bütün bütün şaşırttı. Onun için hapisten çıkmamıza onlar da taraftar oldular. Hem adliyeler, Risale-i Nur’un hakaikine karşı bir nevi teslimiyetle, istikbalde gelecek olan şiddetli itirazdan çekinmek için çekindiler, keyfî kanunların aleyhimizdeki hükümlerini nazara almadılar. Ve muannid bazı dinsizler, Nurun hakikatine karşı mağlup olup inadı terk ettiler. Gizli düşmanlar da, “Aman hapisten çıksınlar, yoksa hapishaneler Nur medreseleri hükmüne geçecek” diye, üç kısım da müttefiken beraatimize taraftar çıktılar.

Bu da inayet-i İlâhiyenin Risale-i Nur’a verdiği bir keramettir ki, nasıl ki bu asrın en dehşetli üç büyük kumandanlarını korkutup harika bir tarzda, hem Mart hâdisesinde Hareket Ordusunun Başkumandanı, hem İstanbul’un eski Harb-i Umumîdeki istilâsındaki Hareket-i Milliye sırasında İstanbul’u istilâ eden dehşetli ecnebî kumandanını korkutup bize taarruz edememesi ve hem Ankara Divan-ı Riyasetinde en dehşetli reisin hiddetini tarziyeye çevirmesi gibi, üç adliyenin de dokunaklı, şiddetli müdafaata karşı binler bahane tutabildikleri halde, hakperestâne ve musalahakârane, ittifakla beraat kararını vermeleri, elbette Kuran’ın bir mucize-i manevîsi olan Risale-i Nur’un bir kerametidir diye kati bu gece bir ihtar hissettim ve kaleme aldım. Fakat gayet müşevveş ve tashih ve ıslah edilmeden size gönderildi. Binler selam.

*el-Bâkî Hüve’l-Bâkî*
*Kardeşiniz*
*Said Nursî*

[^1]: Bu dakikada hatıra geldiki, Onüçüncü Söz'ün ikinci makamı “Rehber” olsa ve “Leyle-i Kadrin Nüktesi” de ona bir küçük zeyil olsa münasiptir. Fakat size havale ediyorum. Onüçüncü Söz kısa kalmış. Hem de İ'caz-ı Kur'ânî içinde aynı parça tekrar edilmiş. Hem herkes onu birden anlamaz. Rehber'in de yeri taayyün etmemiş. Öyle ise Onüçüncü Söz'ün ikinci makamı olsa herkes istifade eder. “Leyle-i Kadrin Nüktesi” ni siz Sikke-i Gaybiye gibi münasip gördüğünüz yere koyabilirsiniz. Hem tevsî ve ilave edebilirsiniz.

- **Saniyen**: Bu Mustafa Osman'ın ve Ahmed Fuad'ın samimi ve müjdeli mektuplarına "bin barekâllah" ve içindeki halis dualarına "binler âmin" diyerek size gönderildi. Hiç vakit bulamadık ki ne tashihe ne tâdile.. Gayet acele oldu kusura bakmayınız.

***
