---
title: "Emirdağ-I 436 : Zahirî cüzî sıkıntılar altında büyük inayetler ve fütuhatlar var"
no: 436
id: "E1-436"
konu: "Zahirî cüzî sıkıntılar altında büyük inayetler ve fütuhatlar var"
bolge: "Emirdağ-I"
donem: "Emirdağ 1 Dönemi"
date: 
yazar: "Said Nursî"
---

# Emirdağ-I 436 : Zahirî cüzî sıkıntılar altında büyük inayetler ve fütuhatlar var

<p class="arabic" dir="rtl" title="Meal: “Subhân Allah’ın adıyla” * “Hiçbir şey yoktur ki O'nu hamd ile tesbih etmesin” [İsrâ 17:44]">بِاسْمِهِ سُبْحَانَهُ * وَاِنْ مِنْ شَىْءٍ اِلاَّ يُسَبِّحُ بِحَمْدِهِ</p>

<p class="arabic" dir="rtl" title="Meal: “Allah’ın selâmı, rahmeti ve bereketleri, ebedî ve dâimî olarak üzerinize olsun.”">اَلسَّلاَمُ عَلَيْكُمْ وَرَحْمَةُ اللّٰهِ وَبَرَكَاتُهُ اَبَدًا دَائِمًا</p>

Aziz, sıddık kardeşim!

**Evvelen**: Ramazan-ı Şerifinizi tebrik ve bu Ramazandaki Leyle-i Kadrinizi ve Leyle-i Kadrimizi bin ay kadar hayırlar, hasenatlar defter-i a’malinize ve a’malimize yazmasını Cenab-ı Hakk’ın hadsiz rahmetinden niyaz ediyoruz.

**Sâniyen**: Gerçi çok rahatsızlık ve sıkıntı çekiyorum. Fakat kati yüzer tecrübelerle kati kanaatımız gelmiş ki, o zahirî, cüzî sıkıntılar altında büyük inayetler ve iman hizmetindeki menfaatler ve Nur’un fütuhatları var.

<p class="arabic" dir="rtl" title="Meal: “Olur ki, bir şey sizin için hayırlı iken, siz onu hoş görmezsiniz.” [Bakara Sûresi, 2:216]">عَسٰى‮ ‬اَنْ‮ ‬تَكْرَهُوا‮ ‬شَيْئًا‮ ‬وَهُوَ‮ ‬خَيْرٌ‮ ‬لَكُمْ</p>

sırrına daima mazhar oluyoruz. Mesela, bir-iki ay evvel Zülfikar ve Asâ-yı Musa mecmualarından 180 kitap Adliyenin eline geçti, müsadere edildi. Nur şakirdlerine üç bin lira kadar maddi zarar oldu. Fakat katiyen tahakkuk etti ki, o hadise yüz bin lira kadar hem Nur şakirdlerine, hem Nur fütuhatına, hem ehl-i imana faide verdi. Çünkü herkesten ziyade o mecmualara muhtaç resmî adamlar ve Adliye memurları ve Diyanet Dairesinin hocaları oldukları halde onlara verilmiyordu. Şimdi bu hadise ile kemal-i şevk ve merakla o harika mecmuaları o memurlar, o hocalar takdirkârane mütalaa ediyorlar. Hatta akşam bir kısım Adliye hâkimleri birer Zülfikar koltuğuna koyup mütalaa etmek için hanelerine götürüyorlarmış diye haber aldık.

Diyanet Riyasetindeki onbeş ehemmiyetli âlim hocalar kemal-i dikkat ve merakla Zülfikar ve Asâ-yı Musa’yı mütalaa edip bize gizli gelen mevsuk bir habere göre onlar karar vermişler ki, bu eserler bu millete lâzımdır. Ve müellifine imtiyazını kendileri veya Maarif Dairesi alıp yeni hurufla tabetmek için imtiyazına mukabil müellifine pek büyük bir para teklif etmek fikrinde olduğunu gizli haber aldık. Eğer gizli münafıklar onların bu fikrine karşı bir plan yapmazlarsa, pek büyük bir fütuhatın anahtarı olur. Bütün çektiğimiz zahmetleri, sıkıntıları hiçe indirir. Şayet şimdi o fikir bilfiil çıkmazsa da, perde altında “*Sırren tenevveret*” sırrıyla yine o fütuhat devam eder inşallah.

**Sâlisen**: Kalbim çok arzu ediyordu ki, Eski Said’in mümtaz talebelerinden başta sen kardeşim, bir kısmı Yeni Said’in kahraman kardeşleri içinde bütün vazife-i hayatlarını Nurlar ve hakaik-i imaniye hizmetinde fedakârane sarfetsin diye beklerdim ve bekliyorum. İnşallah hayatta kalan başta Abdülmecid, bir kısmı yine o ümidime göre davranacaklar. Başta Nihad ve çocukların ve refika-i hayatın olarak oradaki Nurlarla alâkadar zâtlara selam ve dua ediyoruz ve dualarını istiyoruz.

*el-Bâkî Hüve’l-Bâkî*
*Hasta fakat mesrur kardeşiniz Said Nursî*
