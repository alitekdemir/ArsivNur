---
title: "Emirdağ-I 163 : Re’fet Bey’in mektubu"
no: 163
id: "E1-163"
konu: "Re’fet Bey’in mektubu"
bolge: "Emirdağ-I"
donem: "Emirdağ 1 Dönemi"
date: 
yazar: "Said Nursî"
---

# Emirdağ-I 163 : Re’fet Bey’in mektubu

<p class="arabic" dir="rtl" title="Meal: “Subhân Allah’ın adıyla” * “Hiçbir şey yoktur ki O'nu hamd ile tesbih etmesin” [İsrâ 17:44]">بِاسْمِهِ سُبْحَانَهُ * وَاِنْ مِنْ شَىْءٍ اِلاَّ يُسَبِّحُ بِحَمْدِهِ</p>

<p class="arabic" dir="rtl" title="Meal: “Allah’ın selâmı, rahmeti ve bereketleri, üzerinize olsun.”">اَلسَّلاَمُ عَلَيْكُمْ وَرَحْمَةُ اللّٰهِ وَبَرَكَاتُهُ</p>

Aziz ve sevgili Üstadım Efendim!

**Evvelâ**: Mübarek ellerinizden öper, sıhhat ve âfiyetinize dualar ederim.

**Sâniyen**: Beş masum, Kuran-ı Hakîm’i hatme muvaffak oldular. Mûcibince amel etmek için de Üstadımızın duasını istirham ediyorlar. Risale-i Nur’dan Dördüncü Söz de kendilerine yazdırıldı. Gençlik Rehberi yazdırılmaktadır.

**Sâlisen**: İstanbul’a vâlidemin ziyaretine gitmek istiyorum, inşallah. Asâ-yı Musa Risalesi’nden oradaki ulema ve sulehânın istifade etmesi için münasip gördüğünüz kadar, Üstadımız tarafından tashih olunanlardan gönderilmesini rica ediyoruz. Üstadımıza yardım olmak üzere burada bir nüshasını tashih ettim, ikincisine başladım. Fakat Üstadımın tashihi eksiksizdir. Eğer siz tashih ettiğiniz nüshalardan bir tanesi yanımda olsa, o zaman eksiksiz tashihe muvaffak olabiliriz. Zira ulema eline geçeceği için hatasız olması iktiza edeceği Üstadımızca malûmdur.

**Râbian**: Lemaları yazarken yine zihnim bir yere takıldı. Üstadımıza sormak mecburiyetinde kaldım. Meraklı talebenizin sual sormakta sizi yormaktan mütevellid kusurunu af buyurmanızı rica ederim. Madem hakaik-ı Kuraniyeyi öğrenmek azmetmişiz ve onun için Risale-i Nur’a talebe olmuşuz. Ve madem Üstadımız dellâl-ı Kuran’dır ve hakaik-ı imaniyenin neşriyle meşguldür. Ve madem bütün hayatını o yola hasretmiş ve talebelerine de öyle tavsiye eylemiştir. Ve madem Denizli Mahkemesi ve Ankara ehl-i vukufunca bütün müellefât tetkik edilmiş, muhteviyatı hakaik-ı imaniyeden ibaret olduğu tasdik olunmuştur. O halde söylenilmeyecek ve yazılamayacak bir hakikat kalmadığı kanaatinde olarak şu suali arzediyorum:

Onsekizinci Lema’da “Altıncı Emare kuvvetlidir fakat yazamayız. Yedinci Emare zahirdir fakat gösteremiyoruz” deniliyor. İşte bu cümlelerde yazıldığı günden beri merakım tekâsüf etmiş, fakat zamanı olmadığından sormamıştım. Bugün bu hakikatin de öğrenilmesi zamanı geldiği kanaatindeyim. Şayet bugünde dahi yazılmasını Üstadımız tasvib buyurmazlarsa, hiç olmazsa suret-i hususiyede ve mahremane olarak bu hakikati bildirmenizi istirham eder ve tekrar mübarek ellerinizden öperek duanızı isterim efendim.

*Esrar-ı Kuraniyenin inkişafına âşık,*
*kusurlu ve âciz talebeniz*
*Re’fet*
