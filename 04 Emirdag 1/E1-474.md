---
title: "Emirdağ-I 474 : Hüsrev’in mektup hulasaları ve cevapları büyükçe bir risale şeklini aldı"
no: 474
id: "E1-474"
konu: "Hüsrev’in mektup hulasaları ve cevapları büyükçe bir risale şeklini aldı"
bolge: "Emirdağ-I"
donem: "Emirdağ 1 Dönemi"
date: 
yazar: "Said Nursî"
---

# Emirdağ-I 474 : Hüsrev’in mektup hulasaları ve cevapları büyükçe bir risale şeklini aldı

<p class="arabic" dir="rtl" title="Meal: “Subhân Allah’ın adıyla” * “Hiçbir şey yoktur ki O'nu hamd ile tesbih etmesin” [İsrâ 17:44]">بِاسْمِهِ سُبْحَانَهُ * وَاِنْ مِنْ شَىْءٍ اِلاَّ يُسَبِّحُ بِحَمْدِهِ</p>

<p class="arabic" dir="rtl" title="Meal: “Allah’ın selâmı, rahmeti ve bereketleri, ebedî ve dâimî olarak üzerinize olsun.”">اَلسَّلاَمُ عَلَيْكُمْ وَرَحْمَةُ اللّٰهِ وَبَرَكَاتُهُ اَبَدًا دَائِمًا</p>

Aziz, sıddık kardeşlerim!

**Evvelâ**: Hüsrev’in pek kıymettar yüzden ziyade ve benim yazdığım mektupların hulasaları ve cevapları, şimdiye kadar sakladığımız mektuplarını tetkik ettim. Ehemmiyetli kısımlarını yazdırdım. Lâhika’nın gayet parlak bir zeyli olarak büyükçe bir risale şeklini aldı. Sonra bir sureti size gönderilecek. Bir kısmını veyahut tamamını Sadık Bey ve Feyzi'nin yazdıkları Tarihçe-i Hayat'ın içine girebilmesini tensibinize havale ediyorum.

**Sâniyen**: Kastamonu’nun hanımlar dairesinden Nurlar hakkında pek fedakâr ve alâkadar Nurcu Zehra’nın bana yazdığı mektupta ehemmiyetli bir Nurcu hemşiremiz olan Hacer’in vefatını ve ehemmiyetli bir Nurcu olan Lütfiye’nin Nurcu zevcinin füc’eten vefatını haber veriyor ve bir dost müezzinin de nüzül hastalığını yazıyor. Cenab-ı Hak o iki merhuma ve merhumeye binler rahmet ve ona da şifa verip keffâretü'z-zünûb eylesin, âmin. Benim bedelime o merhumların akrabasına tâziyemi tebliğ edersiniz. Ve Kastamonu Hüsrev’i olan Mehmed Feyzi benim hesabıma bir Siracünnur’u başta Zehra o hemşirelerimize versin ve oradaki umum Nurculara da selamımı tebliğ etsin.

**Sâlisen**: Mucizeli Kurânımızdan Sûre-i Rahmân tevafukat-ı latîfesi içinde bulunan cüz ile, güzel tevafuklu bir cüz ile, İstanbul’da matbaacı Aziz’e göstermek için göndermiştik. O da çok beğenmiş, söz vermiş ki: “Ne vakit isterseniz, bunu da Hizb-i Kuraniye ve Hizb-i Nuriye gibi fotoğrafla tab edeceğim. Hindistan’a bir milyon Kuran’ı göndermeye söz verdiğimden, bu mucizatlı Kuran’ı da içinde onlara göndermek güzel olur.” Cenab-ı Hak, inşallah Nurcuları muvaffak eder.

**Râbian**: Rehber’i eski harfle makine veya matbaa ile teksir etmeye karar verdiğiniz vakit, İhtiyar Risalesinden Yedinci Rica ve Meyve’den Altıncı Mesele ve Dokuzuncu Şua’ın Mukaddime-i Haşriye ya tamam veya baştaki İman Meyveleri ve Hüve Nüktesi ve gençlere lâyık bulduğunuz sair fıkraları da ilavesi reyinize ve tensibinize havaledir. Herhalde burada tab edilen beşyüz nüsha Rehber kâfi gelmeyecek. İnşallah eski harfe müsaade olsa tab edilse çok iyi olur. Belki bu büyük sevabı yine Nur şakirdleri matbaacılara bırakmayacaklar, teksir makinesiyle yapacaklar inşallah.

**Hâmisen**: Nur’un ehemmiyetli naşiri kardeşimiz Refet Bey, İstanbul’da münasip mesken tedarik edememiş. Halbuki onun orada bulunması Nurlar için lâzımdır.

**Sâdisen**: Sikke-i Gaybiye ne kadar yazılmış? Hem yazıldığı miktar bana gönderilseydi, tashih de ederdim, kolaylık olurdu. Burada Rehber 140 kadar kalmış. Eğer size çok lüzumu varsa bir miktar gönderilebilir. Mustafa Ramazan’ın bir mektubunu gönderiyoruz.

**Sâbian**: Gayet güzel, müjdeli beş mübarek kardeşlerimizin beş mektubuna gayet kısacık bir iki cümle yazmaya şimdi mecbur oldum. Çünkü kâtip başka bir iş için bu dakikada Eskişehir’e gidiyor. Onun için mektup sahipleri gücenmesinler. Homalı Nur Efesi Sami Bey’in seyahatinde görüştüğü umum o kardeşlerimize selam ve muvaffakiyetlerine dua ediyoruz. Ve Muallim Abdurrahman İhsan’ın tesirli mektubundaki telaşlı hallerine merak etmesin. Madem Nur hizmetindedir, inayet altındadır. Ve Safranbolu’da küçücük medrese-i Nuriye sahibi kardeşimiz Hıfzı ve masumların kahramanlarından iki mahdumu ve refikasının yazıları benim daima yanımdadır. O küçücük medrese-i Nuriyenin şakirdlerini manen görüyorum. Hüsnü’nün hem rüyası mübarek, bana hizmet etmek niyeti yapmış gibidir. Oradaki Nura hizmeti daha lâzımdır. Sart İstasyonunda Nur’a çalışan ve kendi gibi Nurcu bulan Mehmed Yayla’yı tebrik ediyoruz. Umum kardeşlerimize binler selam.

*el-Bâkî Hüve’l-Bâkî*
*Kardeşiniz*
*Said Nursî*
