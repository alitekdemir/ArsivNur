---
title: "Emirdağ-I 153 : Beş güzel mektuba umumi cevap"
no: 153
id: "E1-153"
konu: "Beş güzel mektuba umumi cevap"
bolge: "Emirdağ-I"
donem: "Emirdağ 1 Dönemi"
date: 
yazar: "Said Nursî"
---

# Emirdağ-I 153 : Beş güzel mektuba umumi cevap

<p class="arabic" dir="rtl" title="Meal: “Her türlü noksan sıfatlardan yüce olan Allah’ın adıyla.”">بِاسْمِهِ سُبْحَانَهُ</p>

<p class="arabic" dir="rtl" title="Meal: “Allah’ın selâmı, rahmeti ve bereketleri, ebedî ve dâimî olarak üzerinize olsun.”">اَلسَّلاَمُ عَلَيْكُمْ وَرَحْمَةُ اللّٰهِ وَبَرَكَاتُهُ اَبَدًا دَائِمًا</p>

Aziz, sıddık, mübarek, muktedir, halis kardeşlerim!

Bu defa beş halis şakirtlerden herbiri, çok arkadaşları namına yazdıkları beş güzel mektup aldım. Hâlim müsaadesizliği cihetiyle hususi cevap yazamadığımdan gücenmesinler.

**Evvela**: Merhum Lütfü vârislerinden ve kahraman Tahiri’nin pek ciddi kardeşlerinden Abdullah Çavuş’un bütün endişesi ve meşgalesi nurların hizmeti olduğunu ve vefatlarını haber verdiği merhume Medine ve ihtiyar merhum Hafız Mehmed’in ahir ömürlerinde nurlarla alâkadarlıkları ve Burdurlu Mehmed Usta’nın ümmiliğiyle beraber nurlara ehemmiyetli hizmetini, hem Asa-yı Musa, hem Mucizat mecmualarını kendine yazdırması, bizi çok mesrur eyledi. Cenab-ı Hak o mektupta namları bulunanlardan razı olsun, âmin.

**Saniyen**: Şehid merhum Hafız Ali’nin (r.h.) vârislerinden ve talebelerinden Halil İbrahim’in Nurun ciddi çalışkan onaltı şakirtlerin ve İslamköyü’nün mübarek hocaların namına yazdığı mektup, beni beş cihetle müferrah eyledi. Cenab-ı Hak onları hizmet-i Nuriyede daima muvaffak eylesin. Hafız Ali’nin (r.h.) ruhunu onların gayretleriyle şâd eylesin, âmin.

**Salisen**: Denizli Hüsrev’i Hasan Feyzi’nin çalışkan ve muhlis arkadaşlarından Ahmed Emirî’nin Nurlara pek ciddi ve samimi ve fedakârane çalışmasını haber veren mektubu, beni Denizli’ye ve Feyzi’ye ve oradaki hakiki kardeşlerime çok minnettar eyledi. Cenab-ı Hak onlardan razı olsun, âmin. Ve hizmet-i imaniyede daima muvaffak eylesin, âmin.

**Rabian**: Karye-i irfan şakirtlerinden yazısı güzel, fikri güzel, nurlara alâkası kuvvetli Mehmed Asan’ın manzum mektubu parlak olmakla beraber, benim sönük şahsımı nazara alması ve mevzu yapması cihetinde, şimdilik size göndermesini tehir ettim. Ben onun o tavsifnamesini ve mersiyesini oradaki umum arkadaşları namına kabul ettim. Nurlar hakkındaki beyanatını tasdik ve tahsin edip Üstadı hakkındaki haddimden bin derece ziyade senâlarını Risale-i Nur’un ve şakirtlerinin şahs-ı manevisi ve hakiki üstadı ve üstadımız hesabına bakıyorum. Cenab-ı Hak onun gibi oralarda çokları yetiştirsin ve onları muvaffak eylesin, âmin. Umum kardeşlerimize birer birer selam ve dua.

*Kardeşiniz*
*Said Nursî*

***
