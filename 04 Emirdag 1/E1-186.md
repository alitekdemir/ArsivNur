---
title: "Emirdağ-I 186 : Berber Mehmed'in mektubu"
no: 186
id: "E1-186"
konu: "Berber Mehmed'in mektubu"
bolge: "Emirdağ-I"
donem: "Emirdağ 1 Dönemi"
date: 
yazar: "Said Nursî"
---

# Emirdağ-I 186 : Berber Mehmed'in mektubu

<p class="arabic" dir="rtl" title="Meal: “Subhân Allah’ın adıyla” * “Hiçbir şey yoktur ki O'nu hamd ile tesbih etmesin” [İsrâ 17:44]">بِاسْمِهِ سُبْحَانَهُ * وَاِنْ مِنْ شَىْءٍ اِلاَّ يُسَبِّحُ بِحَمْدِهِ</p>

<p class="arabic" dir="rtl" title="Meal: “Allah’ın selâmı, rahmeti ve bereketleri, üzerinize olsun.”">اَلسَّلاَمُ عَلَيْكُمْ وَرَحْمَةُ اللّٰهِ وَبَرَكَاتُهُ</p>

Şefkatli Üstadım!

Bizler bidayeten nur güneşinin ziyadar ilk burcunda bulunmak gibi bir bahtiyar haldeyken, malesef müzlim asrın karanlıklı ve oldukça hükümferma bulutları altında mağlubâne ve mahkumâne kalarak, akıbetsiz ve acıklı bir ölüme bağlı bir vaziyete girmiş imişiz. Onun üzerine iki sene evvelki yersiz taarruz ve hücum hadisesi, zannedersem şahsımda olduğu gibi pek çok kimselerde icra-yı hüküm etmekte olan menhus gafleti izale ve yerine bir hak ve hakikat mefkuresini yerleştirdi de, bu hâl-i esef-engize karşı kulûb-u müminînde İlahî bir tecelliyat tezahür etti. İnayet yetişti, rahmet-i İlahiye yâr oldu. Zalimlerin emel-i sakîmlerinin hilafına olarak etraf-ı âlemde o yıldırım sadaları gibi gürleyen Kuran güneşleri ve kasavetli gönülleri şiddetle titreten nur müdafaaları, nurları ve nurcuları parlak bir nâsiye ile bütün kâinata “gayemiz saadet-i beşeriyedir” kaziyesini teşhir ve ilan etti. Binaenaleyh o nurani merkezden infilak eden sair envar-ı lâ-mütenahiye, umum zulmet ve gafletleri avn-ı Hak ile imha etti. Ve o ezel ve ebed güneşi sinemizi tenvir eyledi. Perişan kalplerimizi güller gibi neşelendirdi. Ve münkarız olmuş bir sarayın enkazı gibi kalan Barla’ya yeniden hayat vererek vücud bulmasıyla netice verdi. Bizi nihayetsiz hamd ve şükrana medyun etti.

Bahriler, Süleymanlar, Eyyübler, Aliler, Kâzımlar, Şanlılar, Şem’iler ve saire gibi, hatta ailece elbirliği yapmakla Risale-i Nur’a kemal-i intisab ve sarsılmaz bir itikadla yapıştık ve ömrümüzün âhirine kadar sa’y ve gayrete ahd-i misak ettik. Muvaffakiyetimizi bârigâh-ı Ehadiyetten diliyoruz.

*Muhacir Hafız Ahmed damadı*
*âciz biçare*
*Berber Mehmed*

***
