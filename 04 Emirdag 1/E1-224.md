---
title: "Emirdağ-I 224 : Emirdağ Zabıtasıyla Bir Hasbihalim"
no: 224
id: "E1-224"
konu: "Emirdağ Zabıtasıyla Bir Hasbihalim"
bolge: "Emirdağ-I"
donem: "Emirdağ 1 Dönemi"
date: 
yazar: "Said Nursî"
---

# Emirdağ-I 224 : Emirdağ Zabıtasıyla Bir Hasbihalim

<p class="takdim">[Aziz kardeşlerim! Belki siz merak edersiniz. Bu pek hafif geçen dehşetli taarruza dair ne cereyan etmiş diye sorarsınız. Bunu bera-yı malumat gönderdim.]</p>

## Emirdağ Zabıtasıyla Bir Hasbihalim

Hem insaniyet namına istediğim bir hukukuma karşı yapılan, hem hayretimi mûcib acib bir muamelenin sebebi nedir? diye bir sualim var.

**Birincisi**: Bir seneden beri sakladığım şekvamı vermedim. Şimdi zabıtanın vasıtasıyla Ankara makamatına vermek üzere, bir zâta gönderdik. Dedim: Afyon Emniyet Müdürü insaflıdır. Ona da bir suret elden gönderdim. Ondan istirahatıma dair bir eser beklerken, bilakis beni sıkıştıran zâtlara yazmış: “Bu güzel yazı onun değil, kim yazmışsa tahkik ediniz.” Acaba çok kuvvetli ve ayn-ı hakikat o şekvayı nazara almayıp lüzumsuz, ehemmiyetsiz, zararsız bir yazıyı merak etmek, benim istirahatımı bozmak; bin liraya ehemmiyet vermemek beş paraya çok ehemmiyet vermek gibi olmaz mı? Yüzotuz risalelerden binler nüshaları ayrı ayrı yazılarla üç mahkeme inceden inceye tetkikten sonra ve onları yazanların mühim bir kısmı benimle beraber mahkemede bulunmaları ve zerre kadar medar-ı mesuliyet olmadığı halde, “Kim ona yazıyor diye tahkik ediniz” demek yüzünden bir kanun, bir maslahat var mı? Bir biçareyi bu bahane ile karakola çağırmak, endişe vermek ve bilhassa benim ihbarımla istemek ne lüzumu var? İşte ben size haber veriyorum: Eğer arzu etsem, binler adam yazılarımı yazacaklar; hem her tarafta millet ve vatan menfaatine yazıyorlar.

**İkincisi**: İnsaniyet namına sizden isterim ki, tâ bayrama kadar benim yüzümü dünyaya çevirmeyiniz. Ben sizi düşünmediğim gibi, siz dahi beni unutunuz, meşgul olmayınız. Bu mübarek aylarda benim gibi dünyadan küsmüş bir biçareyi, âhireti zararına gayet ehemmiyetsiz dünya işleriyle meşgul etmeye mecbur etmeyiniz.

*Said Nursî*

***
