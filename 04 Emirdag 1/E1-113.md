---
title: "Emirdağ-I 113 : Mustafa Osman’ın mektubu"
no: 113
id: "E1-113"
konu: "Mustafa Osman’ın mektubu"
bolge: "Emirdağ-I"
donem: "Emirdağ 1 Dönemi"
date: 
yazar: "Said Nursî"
---

# Emirdağ-I 113 : Mustafa Osman’ın mektubu

<p class="takdim">[Mustafa Osman’ın pek ciddi ve samimi sadakatını ve fedakârlığını gösteren ve haddimden çok fevkindeki mektubu fedakârlığının bir vesikası olarak Lâhika’ya yazıldı ve size de gönderildi.]</p>

<p class="arabic" dir="rtl" title="Meal: “Subhân Allah’ın adıyla” * “Hiçbir şey yoktur ki O'nu hamd ile tesbih etmesin” [İsrâ 17:44]">بِاسْمِهِ سُبْحَانَهُ * وَاِنْ مِنْ شَىْءٍ اِلاَّ يُسَبِّحُ بِحَمْدِهِ</p>

<p class="arabic" dir="rtl" title="Meal: “Allah’ın selâmı, rahmeti ve bereketleri, üzerinize olsun.”">اَلسَّلاَمُ عَلَيْكُمْ وَرَحْمَةُ اللّٰهِ وَبَرَكَاتُهُ</p>

Aziz ve mübarek Üstadım ve müşfik Efendim Hazretleri!

Sevgili Halil İbrahim kardeşimizin mektubuna dört mübarek sevgili ve ehemmiyetli kardeşlerimiz gibi bu fakir niyazmendiniz de iştirak etmekle beraber, aylardan beri muhtelif vesilelerle ihsas edilen, fakat ruhumun tahammül edemeyeceği bu çok acıklı firakı haber veren kelimeleri kati bir mecburiyet tahtında tevile yeltendiğim halde, artık bugün teviline yer bulunamayan bu muvakkat fakat çok acı ayrılığı ihbar eden vasiyetname-i âliyelerini aldıkta muhterem kardeşimiz ve büyük ağabeyimiz Abdülmecid Efendi’ye hitaben olan emir ve işaret-i âliyeye müraatla gözyaşlarımı zabt ve hapsetmeye çalışarak bir şâirin sekerattaki mâşukasına dediği gibi:

<pre>
Bu dökülen giryelerim olsa da sem
 
Sana feda olsam da ben ölsem, gitsem.
</pre>

diyerek ağlayan ve delik deşik olan kalbimin kaleme intikal eden şu âcizane niyazını, merhamet ve şefkat ve lütufkârlığınıza iltica ederek, huzur-u fâzılanelerine arzeyler, hasret ve hürmetle mübarek yed ve kadem-i şeriflerinizden öperim.

Canımdan daha çok aziz ve daha çok kıymetli Efendim! Evet anlıyoruz ki,

<p class="arabic" dir="rtl" title="Meal: “Bugün sizin için dininizi kemale erdirdim. Size nimetimi tamamladım.” [Mâide Sûresi, 5:3]">اَلْيَوْمَ اَكْمَلْتُ لَكُمْ دِينَكُمْ وَاَتْمَمْتُ عَلَيْكُمْ نِعْمَتِي</p>

sırrı zuhur etti. 1341’de başlayan vazife-i Nuriye 1364’te kemale erdi. Artık ruh, vasıta-i mevt ile habibini bulmak istiyor. Ayrılık cana yetti. Aslından cüda ve Mahbub-u Ezelî’den uzak düştüğünden halktan uzlet ve ebeden Hak ile halvet istiyor. Esasen hiç bakmadığı zindan-ı dünyadan ıtlak, âlem-i nurda ve gülzar-ı cinânda seyran istiyor. Bu sebeple de bizlerin düştüğü telaş ve ızdıraba karşı kulaklarımızda

<p class="arabic" dir="rtl" title="Meal: “Muhammed, ancak bir peygamberdir. Ondan önce de peygamberler gelip geçmiştir. Şimdi o ölür veya öldürülürse gerisin geriye (eski dininize) mi döneceksiniz?” [Âl-i İmrân Sûresi, 3:144]">وَمَا مُحَمَّدٌ اِلاَّ رَسُولٌ قَدْ خَلَتْ مِنْ قَبْلِهِ الرُّسُلُ اَفَا۬ئِنْ مَاتَ اَوْ قُتِلَ انْقَلَبْتُمْ عَلٰى اَعْقَابِكُمْ</p>

nidâ-yı Sübhanîsi bir mana-yı işarîyle tekrar ediliyor. Her birerlerimiz bu sual ve ferman-ı Sübhanîye “Yâ Rab! Sen şâhid ol, geri dönmediğimiz gibi her birerlerimiz bu yolda inşallah feda-yı can edeceğiz.” diye boyunlarımız bükük olarak cevap veriyoruz. İşte bizler bugün o günü, o acıklı günü yaşıyor gibiyiz. Ve bizim halimizde şimdi hemen aynen Fahr-i Âlem Sallallahü Teâlâ Aleyhi Vesellem Efendimiz Hazretlerinin hastalıkları hengâmında Mescid-i Saadet’te namazı müteakib cemaate tevcih-i hitap ederek Cenab-ı Hakk’ın bir kulunu hayat-ı dünyeviye ile hayat-ı uhreviye arasında mütehayyir bıraktığını, onun ise hayat-ı uhreviyeyi tercih eylediğini beyan ile nefs-i Muhammedîsine işaret eylediğini anlayan ve ciğerleri pürhûn olan ashab-ı bâ-safânın hali gibidir. İşte Cenab-ı Hazret-i Sıddık-ı Ekber Radıyallahü Anhu gibi makam-ı sıddıkıyette bu zamanda birer nümunesi bulunan Hüsrevlerin, Tahirîlerin, Feyzilerin, Alilerin ve nice binlerce Abdurrahmanların gözleri kanlı yaşlarla doluyor, kalblerine akan gözyaşlarıyla da kalb-i hazînleri parçalanıyor, ciğerleri delik deşik oluyor. Bu hal-i pürmelâl karşısında bu çok kusurlu niyazmendiniz, canı hükmünüzde, emrinizde olan biçare de şöyle yalvarıyor:

Ey vücudu Risale-i Nur cihetinde âhirzamana bir vesile-i rahmet ve bir sebeb-i mağfiret olan, <span class="arabic" dir="rtl" title="Meal: “Seni ancak âlemlere bir rahmet olarak gönderdik.” Enbiyâ Sûresi, 21:107">وَمَا اَرْسَلْنَاكَ اِلاَّ رَحْمَةً لِلْعَالَمِينَ</span> ferman-ı Sübhanîsinin bir mana-yı işarî ile, imana hizmet noktasında daire-i şümulünde bulunan sevgili Efendim! Vücudunuz Risale-i Nur’la bu âleme ayn-ı rahmettir. Bazı ehl-i hakikatten hikâyet ediyorlar: Âşıklar canlarını istedikleri zaman verirlermiş. Ey derdlerin dermanı, biçarelerin melce ve penahı olan müşfik Efendim! Biz zavallılara boynu bükük, kalbi kırık âcizlere merhamet buyurup talep buyurulan o vücud-u âlîyi vermeyip bu hiç-ender-hiç olan ve gaflet-i tefrika içinde çırpınan ve halâika hiç faydası olmayan bu çok kusurlu talebenizin canını, o mübarek ve mukaddes cana bedel ve ivaz olarak verip, bir müddetçik daha olsun âlem-i nura bu dünyayı merhameten tercih buyurunuz. Bu can sizin yolunuza ve size kurban ve feda olsun.

Sevgili Üstadım, müşfik ve merhametli Efendim! Huzur-u âliyenizde bu küstahane cüretimden dolayı affımı ve bu niyazlarımın hem kabulünü, hem mahrem kalmasını yalvarıyorum, af buyurunuz. Firak sillesiyle sarsılan kalbime ve ona tâbi olarak sallanan kalemime haber anlatamadım. Niyaz-ı âcizanemin kabulünü tekrar tekrar niyaz eyler, hayat-ı bâkiyeyi kazanan

<p class="arabic" dir="rtl" title="Meal: “Ölmeden önce ölünüz”">مُوتُوا قَبْلَ اَنْ تَمُوتُوا</p>

sırrına nâil bir vücud-u mübareke Cenab-ı Hayy-ı Lâyemut’un mevti iki defa tattırmayacağını bildiğim ve inandığım için, barigâh-ı Ehadiyete el kaldırıp şöylece dua ve niyaz eylerim ve bilvesile tekrar tekrar el ve ayaklarınızdan hürmet ve hasretle öperim sevgili Efendim Hazretleri:

Ya Rabbî! Bu küre üzerinde bulunması bu zavallı beşer için Risale-i Nur ile bir vesile-i rahmet ve sebeb-i mağfiret olan mübarek Üstadımız Said Nursî kuluna ihsan-ı İlahiyeni her an müzdâd kıl ve bu âlem-i fenadan âlem-i nura irtihalini daha çok uzun seneler tehir eyle! Yâ Erhamerrâhimîn, bu duamı Hazret-i Kuran ve nur-u Kuran hakkı için, Habib-i Ekrem hürmeti için, ism-i a’zam ve esma-i hüsna hakkı için ve Hamse-i Âl-i Abâ ve Ehl-i Beyt-i Kiram hürmeti için kabul buyur âmin, âmin, âmin.

<p class="arabic" dir="rtl" title="Meal: “Âlemlerin rabbi olan Allah'a hamdolsun.”">وَالْحَمْدُ لِلّٰهِ رَبِّ الْـعَالَمِينَ</p>

*Safranbolu talebeleri namına çok kusurlu ve duanıza çok muhtaç*
*Mustafa Osman*

Çok sevgili, çok mübarek efendim!

Bugün kardeşlerimizden Hıfzı ve Osman Efendiler birbirinden ayrı vakitlerde yanıma geldiler. Müteessirane boyunları bükük dediler ki: “Üstadımız Efendimiz Hazretlerine bir mektup yazmalıyız. O vücud-u mübareke ehl-i imanın nihayetsiz ihtiyacı var. Bizim faydasız olan vücudlarımız onun yerinde feda olsun.” Bu fakir bu mektubu mahrem yazdığım için, yazdığımdan o mübarek kardeşlerimi haberdar etmedim. Anladım ki, onlar da aynı niyazı niyaz ediyorlar, aynı mektuba parmak basıyorlar. Ve katiyyen inandım ki: Bu fakir, zâtınızın yerine feda-yı can etmek isteyen binlerin en sonuncusudur. Ve o binlerin mübarek kalblerinden kalbime <span class="arabic" dir="rtl" title="Meal: “Kalpten kalbe yol vardır”">مِنَ الْقَلْبِ اِلَى الْقَلْبِ سَبِيلاً</span> fehvasınca akseden arzuları üzerine bu uzun mektubumdaki fakirane niyazlara o mübarek binler nam ve hesabına iştiraklerini bildiren imzamı koyuyorum sevgili Efendim Hazretleri.

*Binler mübarek kardeşler namına*
*Mustafa Osman*

***
