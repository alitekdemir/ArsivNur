---
title: "Emirdağ-I 391 : Hulusi Bey'in bir mektubu"
no: 391
id: "E1-391"
konu: "Hulusi Bey'in bir mektubu"
bolge: "Emirdağ-I"
donem: "Emirdağ 1 Dönemi"
date: 
yazar: "Said Nursî"
---

# Emirdağ-I 391 : Hulusi Bey'in bir mektubu

<p class="takdim">[Lâhika’ya..]</p>

<p class="arabic" dir="rtl" title="Meal: “Subhân Allah’ın adıyla” * “Hiçbir şey yoktur ki O'nu hamd ile tesbih etmesin” [İsrâ 17:44]">بِاسْمِهِ سُبْحَانَهُ * وَاِنْ مِنْ شَىْءٍ اِلاَّ يُسَبِّحُ بِحَمْدِهِ</p>

<p class="arabic" dir="rtl" title="Meal: “Dünya ve ahiret dolusu Allah’ın selamı, rahmeti ve bereketleri üzerinize olsun.”">اَلسَّلاَمُ عَلَيْكُمْ وَرَحْمَةُ اللّٰهِ وَبَرَكَاتُهُ مِلْءَ الدُّنْيَا وَمِلْءَ الْآخِرَةِ</p>

Aziz ve muhterem ve mübarek Üstadım!

**Evvelâ**: Maddî ve manevi sıhhat ve âfiyetinizin devamını rahmet-i bînihaye-i İlahiyeden niyaz ederim.

**Sâniyen**: Fütuhat-ı nuraniyenin müjdeli haberlerinden dolayı "*Elhamdulillâhi hâzâ min fazli Rabbî*" derim.

**Sâlisen**: Fütuhat-ı nuraniyenin bütün sekene-i arz üzerinde fazlî neticelerini idrake mazhariyeti, abîdane tazarru eylerim.

**Râbian**: Memleketimde iki seneye yakındır Nurlardan tefeyyüz eden ve talebeliğinize kabul buyurduğunuz uhrevî kardeşimiz Hâfız Ömer’in vaazları ile çok müessir hizmette bulunduğunu ve yedi ay evvel izinli gittiğim zaman kendisine bıraktığım Nurlardan istifade ederek bu feyizli Kuranî ve imanî hizmete devam etmekte olduğunu arzederim.

**Hâmisen**: Bu muhitte hutbe mev'izelerinin çok müessir olduğunu ve yazanların çoğaldığını.. şimdiye kadar hutbe mev'izelerinin yirmi dörde bâliğ olduğunu.. buranın bir köyüne bir hafta evvel gittiğimde etraf köylerden toplananlara da Nurlardan bazı dersleri okumak müyesser olduğunu.. böylelikle bir dest-i rahmet ve inayetin sevkiyle hidemat ve fütuhat-ı Nuriyenin devam etmekte olduğunu arzederim. Bilirim ki muhterem Üstadım ancak bu nurlu haberlerden, neticelerden memnun olurlar. Ve yine kati bilirim ki "İşimizde tesadüf yok ve olamaz" düsturunu bütün hâdimlere emr ü talim buyuran, takrir eden o muhterem Üstaddır. Güneş gibi zahir inayetin emarelerine birer tasdik demek olan bu gibi mazhariyetlerimizi, hamd ve şükrü artırmaya vesile olur kanaatıyla yazmak lüzumunu hissediyor ve hususi mesleğimin kaidelerinden olan vaziyeti merkeze bildirmeyi zaruri görüyorum.

**Sâdisen**: Birkaç sene evvel bu havalide bulunan bir kardeşimizin başlamak istediği fakat li-hikmetin muvaffak olamadığı nurlu hizmetin bu fakir ve âciz kusurlu kardeşiniz vasıtasıyla feyizli ve parlak semere vermesi, pek acip ve hikmetli bir hâdisedir. O zaman mâni olanlar bu kere müşevvik oldular. Çok yerlerde olduğu gibi halk zannediyorlar ki, benim bir şahsî meziyetim var. Ondan sonra emanetçinin emanetçisine emanet edilen Nurlara bakıyorlar. Fesubhanallah, Hakîm-i Mutlak’ın hikmetli tedbirlerine küçücük bir nümunecik olduğumuzu anlamıyorlar. Emirnamenizin ikinci kısmını istinsah ederek Vehbi Efendi kardeşimiz vasıtasıyla Nakşî ve Kadirî Alvarlı Muhammed Efendi’ye gönderdim.

Aziz, muhterem Üstadım! Bu kusurlu kardeşinizi, kâmil insanlar sınıfında ve hizasında saymanıza müteessir oldum. Benim Üstadım yalnız sizsiniz. Bu fânilerin hiçbirine bana bâki hayatımı kazandıracak nuranî yolu gösteren ve hakaik-i imaniyeyi ders vermekle nihayetsiz şefkatini gösteren aziz Üstadımdan ziyade hubb-u fillah ile mütehassis olamam. Benim Nurların dairesinde âciz bir ferd olarak hizbullaha dâhil olduğumu bilmek ve mübarek dualarınızla Nurlu şakirdlerin dualarına nâil olmak, en büyük ve mübarek ücretimdir. İman ederim ki,

<p class="arabic" dir="rtl" title="Meal: “Kişi sevdiği ile beraberdir.”">اَلْمَرْءُ مَعَ مَنْ اَحَبَّ</p>

ebedî âlemde bütün güzelliği ile meyvesini verecektir. Kardeşlerimizle muhaberemiz sureten inkıtâa uğramış gibidir. Muhitinizde ve eski ikamet mıntıkalarınızda ve civarlarındaki bütün Nurculara alelhusus muhaberemiz vasıta olan zâta selâm, dua ve hürmetler eder dualarını beklerim.

Aziz ve muhterem üstadımın da mübarek ellerinden kemal-i hürmet ve tâzimle öper, hayır dualarına şiddet-i ihtiyacımı bir kere daha arzederim. Bu havalideki bütün alâkadarlar namına onların selam ve dualarını da ayrıca arzediyorum.

*el-Bâkî el-Hubbu Fi’llâh*
*Uhrevî kardeşiniz*
*Muhlis*

***
