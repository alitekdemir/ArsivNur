---
title: "Emirdağ-I 154 : Süleymanlar her vakit iyidirler"
no: 154
id: "E1-154"
konu: "Süleymanlar her vakit iyidirler"
bolge: "Emirdağ-I"
donem: "Emirdağ 1 Dönemi"
date: 
yazar: "Said Nursî"
---

# Emirdağ-I 154 : Süleymanlar her vakit iyidirler

<p class="arabic" dir="rtl" title="Meal: “Her türlü noksan sıfatlardan yüce olan Allah’ın adıyla.”">بِاسْمِهِ سُبْحَانَهُ</p>

<p class="arabic" dir="rtl" title="Meal: “Hiçbir şey yoktur ki O'nu hamd ile tesbih etmesin” [İsrâ Sûresi, 17:44]">وَاِنْ مِنْ شَىْءٍ اِلاَّ يُسَبِّحُ بِحَمْدِهِ</p>

<p class="arabic" dir="rtl" title="Meal: “Risale-i Nur’dan yazmakta olduğunuz harfler adedince Allah’ın selamı, rahmeti ve bereketleri üzerinize olsun.”">اَلسَّلاَمُ عَلَيْكُمْ وَرَحْمَةُ اللّٰهِ وَبَرَكَاتُهُ بِعَدَدِ حُرُوفِ مَا تَكْتُبُونَ مِنَ الرَّسَائِلِ النُّورِيَّةِ</p>

Aziz, sıddık kardeşlerim!

**Evvelen**: Mübarek Hüsrev’in mektuplarında Lâhika’ya girecek çok parçalar var. Ben onları muhafaza edip müsait zaman bekliyorum. Şimdilik bu yeni mektubu nümune için gönderdik.

**Sâniyen**: Bir zahmet içinde bir cilve-i rahmettir ki, ben Asâ-yı Musa’dan başında Süleyman namını gördüğüm için onu tashihe başladım. Halbuki hem tashihsiz, hem birkaç zâtın kalemi ile eski ve tashih görmemiş nüshalardan istinsah edildiğinden ben çok yoruldum, zahmet çektim. Hem zaafiyet, hem sair işlerin çokluğundan dedim: “Süleymanlar daima beni incitmeden istirahatime çalışmışlar. Neden bu Süleyman bir parça zahmet verdi?” Birden kuvvetli bir ihtarla kalbe geldi ki: “Senin bu küçük zahmetin, büyük bir rahmet ve inayet olup sana dahi o yazanlar derecesinde bu birinci vazifede tam bir kâtip faziletini ve sevabını kazandırıyor.” Ben de kemal-i şükranla mesrur oldum ve zahmet noktasını sildim ve “Süleymanlar her vakit iyidirler” dedim.

**Sâlisen**: Yeşil Sâlih’in dediği gibi, Risale-i Nur’un nurlarını en evvel merkez-i ulema ve Meşihat-ı İslamiyenin vazifesiyle alâkadar İstanbul Fetva Dairesindeki hocalar tetkik etmişler ve Ankara ehl-i vukufundan evvel o vazife onlara havale edilmiş. O zâtlar dahi değil tenkid ve itiraz, belki tam takdir ve tahsin ederek İstanbul âlimlerinin insaf ve hakperestliklerini ispat etmişler. Ben onlardan çok minnettar oldum. Cenab-ı Hak onlardan razı olsun. O koca merkezde her çeşit rakipler varken, benim de ifadede çok kusurlarım bulunurken bu zâtların ilişmemeleri hakikaten büyük bir insaniyet ve dindarane bir insaftır. Benim tarafımdan onlara teşekkürlerimi tebliğ ediniz. Umum kardeşlerime selâm.

*el-Bâkî Hüve’l-Bâkî*
*Kardeşiniz*
*Said Nursî*

***
