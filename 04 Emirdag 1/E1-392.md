---
title: "Emirdağ-I 392 : Mustafa ve Ziya’nın bir mektubu"
no: 392
id: "E1-392"
konu: "Mustafa ve Ziya’nın bir mektubu"
bolge: "Emirdağ-I"
donem: "Emirdağ 1 Dönemi"
date: 
yazar: "Said Nursî"
---

# Emirdağ-I 392 : Mustafa ve Ziya’nın bir mektubu

<p class="takdim">[Tâdilinden sonra Lâhika’ya]</p>

<p class="arabic" dir="rtl" title="Meal: “Subhân Allah’ın adıyla” * “Hiçbir şey yoktur ki O'nu hamd ile tesbih etmesin” [İsrâ 17:44]">بِاسْمِهِ سُبْحَانَهُ * وَاِنْ مِنْ شَىْءٍ اِلاَّ يُسَبِّحُ بِحَمْدِهِ</p>

<p class="arabic" dir="rtl" title="Meal: “Allah’ın selâmı, rahmeti ve bereketleri, ebedî ve dâimî olarak üzerinize olsun.”">اَلسَّلاَمُ عَلَيْكُمْ وَرَحْمَةُ اللّٰهِ وَبَرَكَاتُهُ اَبَدًا دَائِمًا</p>

Birkaç mütedeyyin kardeşlerimin ruhî haletleri az çok benimkine tevafuk ettiğinden müşfik Üstadımızın himmet ve mübarek duaları benim ve bizim gibi olanların derdlerine deva olur ümidiyle şu hasbihali yazıyorum.

Ey nefsim! Madem diyorsun ki, "Kendimi beğenmiyorum. Günah ve isyanla âlûde olmuşum. Allah’ın iyi bir kulu olmak birinci dileğim, fakat kusurlarla doluyum. Derdime deva olacak derman isterim."

Ey nefsim! Neden ye’s-i mutlak içinde çırpınırsın? Ne için dünyaya gelişinden pişmansın? Bilirsin ki, Rabb-i Rahîmimizin rahmeti çok geniştir. O Yaradan Rahîm-i Zülcelal’in rahmeti hadsizdir. Hem biliyorsun ki, bu vücud sefinesinde senin hiçbir tasarrufun yok. Bütün hüceyrat-ı bedeniyen hılkat ve fıtrat-ı haliyle o Rabb-i Rahîmini takdis ve tesbih ediyor. Senin vazifen o sefine-i Rabbaniyede yalnız dümencilikten ibarettir. O halde sen neden isyan ile küfran-ı nimet ediyor ve hayatından bıkıyorsun? Yoksa kabiliyetsizliğin Rabbimin huzurunda bulunmaya bir mania mı teşkil ediyor? Eğer kabiliyetsizliği bir kusur telakki edip bedbinliğe ve isyana düşüyorsan, bilmiş ol ki; kabiliyet ve istidad, Cenab-ı Hakk’ın bir lütuf ve keremidir. Eğer üzerindeki Hâlık ve Rahîm’in bu nimetlerine karşı şükredersen, o nimet manen güzelleşerek inkişaf eder. Küfür ve isyan ile mukabele etsen, büsbütün elinden çıkmak ihtimali var.

Hem bilirsin ki, ey nefs-i emmarem! Sen insanın en büyük düşmanısın. Senin firavunluğunu kırıp şerrinden kurtulmak, her kişinin harcı değildir.

Ey maraz ve vesvese ibtilasına maruz kalan nefsim! Hem diyorsun ki, kendini ıslah edemeyen, başkalarının ıslahına vasıta olamaz. Anlıyorum ki, sen o menhus şeytanın hücumlarına maruz kalıp kalbe verdiği ilkââtın tesiriyle evham ve vesvese derelerinde inliyorsun. Bundan dolayı müteessir olup ye’se düşme. Zira bunlar senin arzun hilafında oluyor ve senin malın değillerdir.

O cin şerirlerine karşı de ki: Elhamdulillah ben müminim. Senin şerrinden beni benden ziyade seven Rabbime sığınıyorum. O senin bana vermiş olduğun keder ve ye’s-i mutlak, kâfirlerin başına olsun. Onun için ben aczimi görerek Rabb-i Rahîmime iltica ediyorum. Fakrımı anlayıp onun şefkatine güveniyorum. Üzerimdeki nimet ve âsârını tefekkür ederek hamd ü sena ile lütf u keremine istinad ediyorum.

Risale-i Nur’dan aldığım bu ders Risale-i Nur’un da bir kusurlu talebesi olmaklığım hasebiyle yine Risale-i Nur’u duacı ve şefaatçı yaparak ıslahımı ve ıslahımızı Risale-i Nur hürmetine yaradandan niyaz ediyorum. Yâ İlahî ve yâ Rabbî! Ebedî kudretinde duran can ve canlar hakkı için, kapına gelip yalvaran bu kusurlu biz kullarına rahmet edip kusurlarımızı affeyle. Bizleri Habibin (a.s.m) ve Risale-i Nur’un hürmetine ıslah eyle. Âmîn, âmin, âmin.

*Dualarınıza çok muhtaç talebeniz*
*Mustafa ve Ziya*

***
