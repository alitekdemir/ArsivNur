---
title: "Emirdağ-I 118 : Said'in vücudu ortadan kalkmalı..."
no: 118
id: "E1-118"
konu: "Said'in vücudu ortadan kalkmalı..."
bolge: "Emirdağ-I"
donem: "Emirdağ 1 Dönemi"
date: 
yazar: "Said Nursî"
---

# Emirdağ-I 118 : Said'in vücudu ortadan kalkmalı...

<p class="arabic" dir="rtl" title="Meal: “Subhân Allah’ın adıyla” * “Hiçbir şey yoktur ki O'nu hamd ile tesbih etmesin” [İsrâ 17:44]">بِاسْمِهِ سُبْحَانَهُ * وَاِنْ مِنْ شَىْءٍ اِلاَّ يُسَبِّحُ بِحَمْدِهِ</p>

<p class="arabic" dir="rtl" title="Meal: “Allah’ın selâmı, rahmeti ve bereketleri, ebedî ve dâimî olarak üzerinize olsun.”">اَلسَّلاَمُ عَلَيْكُمْ وَرَحْمَةُ اللّٰهِ وَبَرَكَاتُهُ اَبَدًا دَائِمًا</p>

Aziz, Sıddık Kardeşlerim!

**Evvelâ**: Hadsiz şükür olsun ki, Isparta tam bir Medreset-üz Zehra ve Câmi-ül Ezher olacağını ve olmaya başladığını, kahraman talebelerinin bu ağır şerait altında sarsılmadan faaliyetleri isbat ediyor. Diyanetçe ve Kur'an ve Risale-i Nur'a müştakane çalışmaları, hatta Aliköyü'nde, Alilerin gayretiyle çok çocukların talebeliğe girmeleri ve diğer bir köyün umum gençleri gece Kur'ana çalışmaları ve câmiler cemaatle dolmaları, Nur şakirdlerinin çektikleri bütün zahmetleri ve bütün sıkıntıları hiçe indiriyor, rahmetlere, ferahlara çeviriyor.

**Sâniyen**: Fevkalâde sadakat ve alâka taşıyan Halil İbrahim'in bu dördüncü şehnamesi, benim Nur'a hâdimliğim noktasında haddimin pek fevkindeki tarifnamesi gerçi çok güzeldir, fakat Risale-i Nur'dan ziyade benim şahsıma baktığı cihetiyle, şimdilik size göndermedim. Tadilden sonra gönderilecek. Hem ona, hem onun rüfekalarına bilhassa selam ederiz.

**Sâlisen**: Siz bana karşı suikastleri merak etmeyiniz, belki bir cihette memnun olunuz ki, Risale-i Nur ve şakirdleri yerinde, benim cüzî ve vazifesi bitmiş olan şahsıma hücum ediyorlar, tâzib ederler. Bugünlerde buranın büyük memurları, çekinmeyerek bazılara demiş: “Said'in vücudu ortadan kalkmalı.” [^1] İşte gizli düşmanlarım, bunun gibi bu fikirlerinden istifade ederek, mutemed hizmetçilerimi dağıtmakla fırsat bulup beni zehirlediler. Ve bu gibi memurlardan kuvvet alıyorlar. Fakat hıfz ve inayet-i İlahiye, bu suikastleri de akîm bıraktı. İnşallah daima inayet himayet edecek, bütün planlarını akîm bırakacak.

**Râbian**: Talak hakkındaki mesele ise, Şafiîce bu anda fetva veremiyorum. Başka mezhebler ile meşgul zâtlardan sorunuz. Belki bir çaresi bulunur.

**Hâmisen**: Konyalı Sabri’ye bazı mecmualar gönderdim ve daha başkaları da göndereceğimi yazmıştım. Mâşallah tam ve lüzumlu bir ihtiyata binaen bu sırada cevap vermedi, isabet oldu. Onun bir sıkıntısı olmasa yeter. Benim bir antika kutuma mukabil çok para vermek istemiş, ben kabul etmedim, gücenmesin. Hem muhabere etmediğim için merak ediyorum, onun parası iade edilmiş mi? Hem ona, hem Konya’da Nurlara alâkadar âlimlere çok selâm ederim. Umum kardeşlerimize de binler selâm.

Mustafa Osman’ın mektubu münasebetiyle yazdığım mektupta bir sehiv var. Yirmisekizinci Mektub’un Üçüncü Meselesinde Azrail’den bahis var zannıyla öyle yazdım. Halbuki Üçüncü değil, başka meselededir. Siz tashih ediniz. (İkinci Mesele olarak tashih edilecektir.)

*el-Bâkî Hüve’l-Bâkî*
*Kardeşiniz*
*Said Nursî*

***

***
[^1]: Mahrem bir haşiyedir, bunu şimdilik neşretmeyiniz.Bana karşı suikast resmen tahakkuk ediyor. Buranın kaymakamı -(....) namında- aleyhimdeki gizli dolabı, Niğdeli o malum zabitle ve İzmirli bir çavuşla çeviriyor. En hassas damarlarıma dokunduracak tarzlarda beni sıkıyorlar. Hatta resmen demiş: “Belediyece bir adam tayin edeceğiz. Yalnız o gidecek zaruri hizmetini görecek. Başkası gitse, onu hapse atacağız.” On vecihle kanunsuz, divanece telefonla konuşmuş. Bunun hükmü ve tahakkümü altında benim için yaşamak pek çok ağırdır. Fakat işittim, 15 güne kadar başka bir vazifeye gidecek. Kaç ay kalacak bilemiyorum. Eğer tekrar o buraya gelse benim için dayanmak müşkildir. Siz yine Denizli mahkemesini ve Ankara Temyiz Mahkemesini ve ehl-i vukufu vasıta yapıp, beni hastalık vesilesiyle başka bir yere naklime çalışınız.O bedbaht demiş: “Böyle bir adamı ecnebiler arıyorlar ki karıştırsın.” Ben de derim: Hey divane! Eğer Risale-i Nur olmasaydı, İran'dan evvel Bu memleket bolşevikliğe, belki anarşistliğe mecbur edilecekti. Hem bu vatan bu milleti bundan sonra Risale-i Nur tehlikelerden muhafazasına çalışacak.
