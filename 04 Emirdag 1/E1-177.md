---
title: "Emirdağ-I 177 : Fırkalar fırtınası bizim bu meselemize ilişmemesi için.."
no: 177
id: "E1-177"
konu: "Fırkalar fırtınası bizim bu meselemize ilişmemesi için.."
bolge: "Emirdağ-I"
donem: "Emirdağ 1 Dönemi"
date: 
yazar: "Said Nursî"
---

# Emirdağ-I 177 : Fırkalar fırtınası bizim bu meselemize ilişmemesi için..

<p class="arabic" dir="rtl" title="Meal: “Her türlü noksan sıfatlardan yüce olan Allah’ın adıyla.”">بِاسْمِهِ سُبْحَانَهُ</p>

<p class="arabic" dir="rtl" title="Meal: “Allah’ın selâmı, rahmeti ve bereketleri, ebedî ve dâimî olarak üzerinize olsun.”">اَلسَّلاَمُ عَلَيْكُمْ وَرَحْمَةُ اللّٰهِ وَبَرَكَاتُهُ اَبَدًا دَائِمًا</p>

Aziz, sıddık, kahraman kardeşim!

Binler safalarla gittin geldin. Sizler nasıl münasip görseniz kabul ederim. Eğer eski harfle imkân varsa, **Evvelâ**: İkinci vazifenin mahsulü ve “Zülfikar-ı Mucizat-ı Ahmediye ve Kuraniye” namındaki mecmua gayet dikkatle ve ihtimamla tashihine.. ve eğer kàbilse tevafuklu olmasına çalışılsın. Şimdilik nümune olarak bu defa beraber aldığın ve “Asâ-yı Musanın Bir Zeyli ve Müellifin Bir Tercüme-i Hayatı” namındaki mecmua tabedilsin. Fakat ben dünyanın vaziyetini bilmediğimden, fırkalar fırtınası bizim bu meselemize ilişmemek için mümkün olduğu kadar ihtiyat etmemiz lâzımdır. Sizlerin şimdiye kadar isabetli ve tam yerinde hatta ruhanîleri dahi alkışlamaya sevkeden kudsî hizmetiniz ve hakikatbîn tedbirleriniz ve eski ve yeni Saidlerin ve Abdurrahman’ın vazifelerini tam tamına yapmanız gösteriyor ki: Risale-i Nur ve Medreset-üz Zehra’sı hakiki sahip ve hâmi ve naşir ve şakirdlerini bulmuş. Daha bu biçare, zayıf, perişan, ihtiyar Said’e ihtiyaç kalmamış.

**Sâniyen**: Nurların neşrinde muvaffakiyetli kahraman Tahirî, sureten bu defa casusların ziyade dikkatleri için görüşmediğimizden müteessir olma. Her günde çok defa sizlerle manen görüşüyorum. Zaten meşrebimizde surî sohbet lâzım değil. Hangi risale okunsa, manevi bir sohbettir ve görüşmektir. Ben de yazılarınızı okudukça sizi arkasında görüp müteselli ve mesrur oluyorum. Ve senin mübarek hanen, küçük bir medrese-i Nuriyedir. İçindekilere pek çok selam ve dua ederek dualarını isterim. Siz benim tarafımdan Isparta ve civarındaki umum kardeşlerimize bir ruhlu ve hayattar mektupsunuz. Selâm ve çalışmalarını çok tahsin, takdirlerimi onlara tebliğ ediniz.

*el-Bâkî Hüve’l-Bâkî*
*Kardeşiniz*
*Said Nursî*

***
