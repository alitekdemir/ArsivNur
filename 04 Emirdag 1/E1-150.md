---
title: "Emirdağ-I 150 : Yeşil Salih'in Üstada mektubu"
no: 150
id: "E1-150"
konu: "Yeşil Salih'in Üstada mektubu"
bolge: "Emirdağ-I"
donem: "Emirdağ 1 Dönemi"
date: 
yazar: "Said Nursî"
---

# Emirdağ-I 150 : Yeşil Salih'in Üstada mektubu

<p class="takdim">[Salih Yeşiloğlu'nun mektubudur]</p>

<p class="takdim">-Esselamu aleykum-</p>

Ya Hazret-i Said!

Kırk gündür yatakta sizinle meşgulüm. Hayal ve mesmuuma nazaran, huzurunuzun muhtel olduğuna zâhibim. <span class="arabic" dir="rtl" title="Meal: “Mümin, daima imtihandadır.”">اَلْمُؤْمِنُ بَلَوِىٌّ</span> Tahminen on gün kadar evvelsi, sokaklarda “Hâlis Afyon tereyağım var” diyen birisini pencereden yanıma çağırıp biraz yağ aldım. Maksadım, sizi sormaktı. Afyon'dan Emirdağı kazasına sürüldüğünüzü, ahalinin sizinle görüşmesinin yasak olduğunu duyunca çok müteessir oldum.

Muhterem din kardeşim! Bu mektubu size yazan, otuzbir sene evvelisi sizinle Erzurum'un Es'ad Paşa Medresesinde, umumi harpte Kafkas'ın karlı dağlarında ve yirmidört sene evvel de mebusluğum hengâmında Van Valisi Haydar Bey dostunuzla Millet Meclisi salonunda görüşen Erzurum'un esbak mebuslarından Yeşil oğlu Mehmed Sâlih'tir.

Aziz Üstad! Fakiriniz de şimdi sizin gibi yetmişi bulmuş, bir buçuk sene mukaddem bir hastalık sebebiyle bacağı kesilip cismen ölmüş bir şahsım. Sıhhatim, kudretim olaydı ziyaretinize gelir, hatırınızı sorar, tarihçe-i hal teracimi yazıcısı olduğum için bana pek lâzım olan doğum, tahsil ve sergüzeştinizi ağzınızdan dinlemek isterdim. Ömürler yâr, ahval müsaade ederse ileride inşallah bunları mektupla sizden sormak niyetindeyim. Bu anda ancak sizin hayat ve huzurunuzun halelden muhafazası için sureti melfuf mektupla Dâhiliye Vekili Beyefendiye müracaatla sizi himaye ve hayatınızı korumak ricasında bulunacağım. İnayet ulu Tanrı’dan.

Yâ Mevlâna! İkametgâhınızı bilememekle beraber, size yazılan mektuplar evvelen idare âmirleri tarafından usûlen okunacağını bildiğim için bu mektubu ve Dâhiliye Vekili Beyefendiye yazdığım istirhamname suretini, kazanızın en büyük âmiri vesatetiyle size gönderiyorum. Namuslu insanların zaruret olmadan kapalı işi olmaz. Mecbur olmadan gizli iş tutan, gizli konuşan insanlarda hayır bulunmaz. Bununla beraber jurnalciler müstesna, idare âmirleri çokları mazur ve bir kısmı namuslu, vicdanlı, merhametli insanlardır. Elbette bu mektuba vesatet buyuran zât, bu mektubların idareten suretlerini alıp asıllarını kanun ve insaniyet namına size vermede kusur etmezler. el-Bâki Hüvallah, lâ havle velâ kuvvete illâ billah. Mektubumu aldığına dair kısa bir mektupla sıhhatini yine Kaymakam Bey delaletiyle yazarsan memnun olurum.

*Fatih Sofular, Karakadı Sokak, Numara 5’te*
*Erzurum’un esbak mebuslarından*
*M.Sâlih Yeşiloğlu*

***
