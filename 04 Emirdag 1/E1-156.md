---
title: "Emirdağ-I 156 : Yedi sekiz mektuba toplu cevap"
no: 156
id: "E1-156"
konu: "Yedi sekiz mektuba toplu cevap"
bolge: "Emirdağ-I"
donem: "Emirdağ 1 Dönemi"
date: 
yazar: "Said Nursî"
---

# Emirdağ-I 156 : Yedi sekiz mektuba toplu cevap

<p class="arabic" dir="rtl" title="Meal: “Subhân Allah’ın adıyla” * “Hiçbir şey yoktur ki O'nu hamd ile tesbih etmesin” [İsrâ 17:44]">بِاسْمِهِ سُبْحَانَهُ * وَاِنْ مِنْ شَىْءٍ اِلاَّ يُسَبِّحُ بِحَمْدِهِ</p>

<p class="arabic" dir="rtl" title="Meal: “Kuran’ın harfleri adedince Allah’ın selamı, rahmeti ve bereketleri üzerinize olsun, âmin.”">اَلسَّلاَمُ عَلَيْكُمْ وَرَحْمَةُ اللّٰهِ وَبَرَكَاتُهُ بِعَدَدِ الْحُرُوفِ الْقُرْآنِيَّةِ آمِينَ</p>

Aziz, sıddık kardeşlerim!

Bu defa yedi sekiz mektubu birden aldım. Hususi ve tafsilli cevaba hâlim ve vaktim müsaade etmediği için muhtasar bir mektuba iktifaya mecburum.

**Evvela**: Hadsiz şükür olsun ki, Medresetüzzehra’nın talebeleri benim bedelime Nurlara ait vazifeleri yapıyorlar. Sizin meşveretle re’yinize havale ediyorum. Eğer kahraman Tahirî İstanbul’a gitse ve kolay tab çaresi bulsa tashihli, başta Hastalar olarak ve İhtiyar ve Âyet-i Hasbiye (Birinci Mertebesi derin olmasından şimdilik o mertebe olmasın) ve Hikmet-ül İstiaze lemaları bir cild içinde tab edilsin. Daha siz münasip gördüğünüz risaleleri de ilhak edersiniz.

**Sâniyen**: Refet ve Kâtib Osman ve Zekâi hem kendilerine hem bana Asâ-yı Musa Risalesini yazmaları ve tashihatta ve sair vazifelerde Hüsrev’e yardımları çok takdir ve tebrike şâyandırlar. Cenab-ı Hak onlardan ve onlar gibi çalışanlardan razı olsun, âmîn.

**Sâlisen**: Nazif kardeşimizin mektubu, ehemmiyetlidir. Hakikaten Amerika’da, siyasete âlet değil; belki dini, din için mutaassıbane iltizam edenler çok vardı. İnşallah Asâ-yı Musa’yı alan, o dindarlardandır. Keçeli Salahaddin tam bir Abdurrahman’dır, kahramanlıkta babasından geri kalmak istemiyor. Bizi de arasıra âdetimize muhalif olarak dünyaya baktırıyor. Eğer o Amerika’lı ehemmiyetli âlim bütün Risale-i Nur’u istese ve neşrine söz verse, sizin meşveretinizle bir mükemmel takım ona vereceğiz.

Nazif’in mektubuyla beraber bir mütekaid efendinin vesveseye dair bir suali var. Eğer o adamın ciddi olarak Nurlara alâkadarsa, böyle suallere hiç ihtiyacı olmaz. Hikmet-ül İstiaze Lemasını ve Yirmidokuzuncu Söz’ün melaike ve ruhanîlerin vücudlarına dair kısmını okusun. Onun manasız ve yüz yerde cevabı bulunan vesvesesi ise, zındık maddiyyunların şimdiki dehşetli vaziyetinden fırsat bulup bir aşılamalarıdır ki; o adam, ondan müteessir olmuş, o suali sormuş. Ona selam ederim. Risale-i Nur onun her müşkilini halledebilir. Hâlisane, teslimkârane ona çalışsın, onu dinlesin.

**Râbian**: Medrese-i Nuriyenin eski ve yeni kahramanlarından Marangoz Ahmed’in mektubu, üç dört cihetten beni mesrur ve minnettar eyledi. O medresenin baş talebesi namını verdiği Ahmed ise, hem şehid Hâfız Ali’nin vazifesini yaptığı, hem Süleyman gibi kıymetli kardeşiyle ve küçük kerimesiyle üç tane Asâ-yı Musa’yı yazmaları ve mübarek Hasan Dayı’nın hafidi olması, beni meraktan kurtardı, hem çok memnun eyledi. Cenab-ı Hak ona şifa ve onlara muvaffakiyet ve saadet versin, âmîn âmîn!

Merhum Hâfız Mehmed’in iki kardeşi o merhumun vazifesini yapmaları ve Mustafa’nın yazısı, Hüsrev’in tatlı hattına mutabık gelmesi, benim nazarımda, yeniden iki Hâfız Mehmed’i bulmuş kadar memnun oldum.

Kahraman marangozun gayretiyle Gökdereli Hatip, Risale-i Nur’a üç oğluyla beraber talebe olup yazmaya başlamalarıyla; hem onları, hem marangozu, hem köylerini tebrik ederiz. Ve Marangoz’un onlara söylediği manzumesini Lâhika’ya geçirdik.

**Hâmisen**: Atabeyli alîl Ali Osman’ın yazdığı uzun mektubu ve Asâ-yı Musa Risalesi ve Nurların neşrinde cidden tesirli çalışması ve hizmet-i Nuriyede çok çalışkan Çilingir Ali ile ve dayısı Hasan’ın ona yardım etmesi ve mübarek hülyaları ve tevafukları bizleri ferahlandırdı. Eğirdir kasabasını bana ziyade sevdirdi. Cenab-ı Erhamürrâhimîn onlardan razı olsun, âmîn.

**Sâdisen**: Nurların birinci ve ibtidaî medresesinin birinci talebelerinden Muhacir Hâfız Ahmed’in mübarek mahdumu Hâfız Kâzım’ın güzel mektubunu hem onun, hem Nurlarla alâkadar peder ve vâlidesinin, hem hemşirelerinin, hem eniştesi Bahri’nin, hem mübarek Barla’nın hesabına kabul edip Kâzım’a da mâşâallah, bârekâllah derim.

**Sâbian**: Karye-i İrfan talebeleri namına kardeşimiz Mustafa’nın mektubunu Lâhika’ya geçirdik. Yazısı güzel, fakat imlası bir parça noksandır. Manidar bir tevafuktur ki, ben bugünlerde o havalinin ve Homa ve Kızıl Viran’ın tam sebatkâr ve metin ve hâlis şakirdlerini merak ettim. Haber alamıyordum. Hususen Mustafa ve kahraman Sami ve hapiste bana çok hizmet eden Kadri birden hem Sami’nin, hem Mustafa’nın, hem Kadri’nin mektuplarını aldım. Cenab-ı Hak onlardan razı olsun, âmîn. Tavaslı a’ma Mehmed’in küçük mektubunu umum Tavaslı kardeşlerimizin namına bir taziyename ve geçmiş olsun makamında kabul ettim. Allah razı olsun. Umum kardeşlerimize selam ve dua.

*el-Bâkî Hüve’l-Bâkî*
*Kardeşiniz*
*Said Nursî*

***
