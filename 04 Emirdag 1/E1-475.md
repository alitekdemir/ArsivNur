---
title: "Emirdağ-I 475 : Mustafa Ramazanoğlu’nun mekteplilere hitaben yazdığı bir parça"
no: 475
id: "E1-475"
konu: "Mustafa Ramazanoğlu’nun mekteplilere hitaben yazdığı bir parça"
bolge: "Emirdağ-I"
donem: "Emirdağ 1 Dönemi"
date: 
yazar: "Said Nursî"
---

# Emirdağ-I 475 : Mustafa Ramazanoğlu’nun mekteplilere hitaben yazdığı bir parça

<p class="takdim">[Darulfünun Nurcu Talebeleri namına Mustafa Ramazan’ın mekteplilere hitaben yazdığı bu parça Lahika’ya girebilir.]</p>

<p class="arabic" dir="rtl" title="Meal: “Subhân Allah’ın adıyla” * “Hiçbir şey yoktur ki O'nu hamd ile tesbih etmesin” [İsrâ 17:44]">بِاسْمِهِ سُبْحَانَهُ * وَاِنْ مِنْ شَىْءٍ اِلاَّ يُسَبِّحُ بِحَمْدِهِ</p>

<p class="arabic" dir="rtl" title="Meal: “Allah’ın selâmı, rahmeti ve bereketleri, ebedî ve dâimî olarak üzerinize olsun.”">اَلسَّلاَمُ عَلَيْكُمْ وَرَحْمَةُ اللّٰهِ وَبَرَكَاتُهُ اَبَدًا دَائِمًا</p>

Üstadım! Bu fıkrayı mümin arkadaşlarıma söyledim.

Ey kendilerini asr-ı saadette tahayyül ederek, huzur-u Peygamberîde (a.s.m.) bulunmak şerefini duymak isteyen hasretli gönüller! Ve huzur-u Nebevîde (a.s.m.) bulunmanın zevk ve şevkiyle neşelenip aldıkları feyizle İslamiyet yolunda ihlasla can ve mallarını feda etmeye niyetlenen iyi niyet sahibi ve Ehl-i Beyt'e muhabbetleri tam olan mümin kardeşlerim!

Sizlere müjdeler olsun ki, eğer o Nebiyy-i Zîşan aleyhissalâti vesselâmı hoşnut etmek ve tahayyülüyle mütelezziz olduğunuz iman ve Kuran yolundaki hizmeti isterseniz, aynen zamanımızda da bu kudsi hizmette tavzif edilebilirsiniz. Yalnız o Nebiyy-i Zîşan'ın (a.s.m.) sizlere bırakmış olduğu en kudsi emaneti olan Kuran-ı Hakîm ve Ehl-i Beyt'e muhabbette kusur etmez ve emanetine tam sahip çıkmak isterseniz, Risale-i Nur'a sarılınız. Eğer sadıklardan iseniz kendinizi göstermelisiniz. Eğer Resul-ü Ekrem aleyhissalâti vesselâmın şefaatine mazhar olmak ve onu tam razı etmek ve huzuruyla müşerref olmanın zevkini tatmak isterseniz, Risale-i Nur'a sahip olunuz. O sizleri tatmine kâfidir. Sakın, dikkat edin, emanete hıyanet edenlerden olmayınız! Bu acip zamanda Kuran ve iman hakikatlerinin neşrinde hizmet etmekten zevkli ve bu kudsi vazifeden neşeli ne olabilir?

Bu garip asırda bütün beşeriyet, ehl-i küfür ve ilhadın en büyük temsilcisinin tehdidine maruz kalıyor ve kalacak. Bütün beşeriyet, bâhusus ehl-i İslam bir çatal yolun başında bulunuyor. Bütün beşeriyeti selamet ve saadete ulaştıracak, ancak İslamiyet yolu olduğu yavaş yavaş tahakkuk ederek, beşer ukulünü kabule icbar ediyor. Bu vaziyet karşısında ehl-i İslamın en büyük vazifesi, en kudsi emanet olan Kuran-ı Kerim ve onun manevi i'cazının lemalarını temsil eden Risale-i Nur'a tam sahip çıkmasıdır. Bu sayede ehl-i İslam olan her ferd, en büyük düşmanı olan şimalde gelen anarşist belasının şahs-ı manevisinin süfli hizmetkârlık zilletinden ve şerrinden kurtulup, Risale-i Nur'un hamiyetli, âlicenap şahs-ı manevisi olan bir mürşid-i âzamın izzetli şakirtleri makamına yükselir. Vaktimiz dardır, vaziyetimiz çok naziktir. Uyanalım artık ey ehl-i iman bu hâb-ı gafletten!

*el-Bâkî Hüve’l-Bâkî*
*Dualarınıza çok muhtaç talebeniz*
*Üniversiteli Nurcu Talebeleri namına*
*Mustafa Ramazanoğlu*
