---
title: "Emirdağ-I 397 : Yusuf Ziya’nın bir mektubu"
no: 397
id: "E1-397"
konu: "Yusuf Ziya’nın bir mektubu"
bolge: "Emirdağ-I"
donem: "Emirdağ 1 Dönemi"
date: 
yazar: "Said Nursî"
---

# Emirdağ-I 397 : Yusuf Ziya’nın bir mektubu

<p class="arabic" dir="rtl" title="Meal: “Subhân Allah’ın adıyla” * “Hiçbir şey yoktur ki O'nu hamd ile tesbih etmesin” [İsrâ 17:44]">بِاسْمِهِ سُبْحَانَهُ * وَاِنْ مِنْ شَىْءٍ اِلاَّ يُسَبِّحُ بِحَمْدِهِ</p>

<p class="arabic" dir="rtl" title="Meal: “Allah’ın selâmı, rahmeti ve bereketleri, ebedî ve dâimî olarak üzerinize olsun.”">اَلسَّلاَمُ عَلَيْكُمْ وَرَحْمَةُ اللّٰهِ وَبَرَكَاتُهُ اَبَدًا دَائِمًا</p>

Çok sevgili ve mübarek Üstadımız Efendimiz Hazretlerine!

Kıymetli mektubunuzu aldık, çok memnun ve mesrur olduk. İsterdik ki daima bir arada olalım. Muhabbetine doyum olmayan meclisinizde bulunalım. Kurân-ı Kerîm’in i’caz-ı manevisinden süzülen Risale-i Nur’u ile kararmış kalbleri aydınlatan.. vesveseye mübtela olup ta fânilerden âh çeken masumlara müdhiş sarsılmaz bir istinadgâh olan.. dindarlara karşı müstehzi tavır takınarak onları medenî hayata [^1] alıştırmakla onlara iyilik yapacaklarını zannedenlere karşı imanın nuruyla karşı koyduran Üstadımız Hazretleri! İşte mektuplarınızı alınca, bu bir arada bulunmak muhabbeti canlanıyor ve kısmen teselli oluyoruz.

Acaba müşfik Üstadımız ve Risale-i Nur olmasaydı, dağdağalı ondördüncü asır dünyasında nasıl yaşayacaktık, diye bazan hatırımıza geliyor. Böyle bir hal bizi ağlatıyor, yüreğimizi yakıyor. Aman bize Risale-i Nur’umuzu ihsan eden Allahımıza hamdolsun dedirterek Risale-i Nur’suz bir dünyadan Risale-i Nur’lu bir dünyaya fikir ve ruhumuzu sevinç içinde naklediyoruz.

Sevgili Üstadım! Başınızı ağrıttığım için kusurlarımızı affedin. Mektubuma burada son verirken, mübarek el ve ayaklarınızdan öper, dualarınızı beklerim. Ayrıca Yüksek Ticaret Mektebi’nde Risale-i Nur’a alâka gösteren Kemal Koca da ellerinizden öper. Dua ve himmetlerinizi çok bekliyorum efendim. Risale-i Nur’un çok günahkâr, duaya muhtaç, âciz bir talebeniz,

*Yusuf Ziya*

Ben de Ziya’nın fikirlerine iştirak ederek, müşfik Üstadımıza karşı olan en derin ve samimi hürmetlerimi arzederek, hürmet ve muhabbetlerinle mübarek el ve ayaklarından öper, sıhhat ve âfiyetler temenni ederim. Duanıza muhtaç,

*Mustafa Ramazanoğlu*

***
[^1]: Dans, balo, erkek ve kadınların karışık olarak bulunduğu sosyete hayatı denilen birçok melanetleri medeniyet hayatı telakki ediyorlar.
