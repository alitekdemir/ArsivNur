---
title: "Emirdağ-I 377 : Bu defa onaltı adet mektupları birden kardeşlerimden aldım"
no: 377
id: "E1-377"
konu: "Bu defa onaltı adet mektupları birden kardeşlerimden aldım"
bolge: "Emirdağ-I"
donem: "Emirdağ 1 Dönemi"
date: 
yazar: "Said Nursî"
---

# Emirdağ-I 377 : Bu defa onaltı adet mektupları birden kardeşlerimden aldım

<p class="arabic" dir="rtl" title="Meal: “Subhân Allah’ın adıyla” * “Hiçbir şey yoktur ki O'nu hamd ile tesbih etmesin” [İsrâ 17:44]">بِاسْمِهِ سُبْحَانَهُ * وَاِنْ مِنْ شَىْءٍ اِلاَّ يُسَبِّحُ بِحَمْدِهِ</p>

<p class="arabic" dir="rtl" title="Meal: “Allah’ın selâmı, rahmeti ve bereketleri, ebedî ve dâimî olarak üzerinize olsun.”">اَلسَّلاَمُ عَلَيْكُمْ وَرَحْمَةُ اللّٰهِ وَبَرَكَاتُهُ اَبَدًا دَائِمًا</p>

Aziz, sıddık kardeşlerim!

**Evvela**: Bu defa onaltı adet mektupları birden kardeşlerimden hususen ehemmiyetli rükünlerden çok uzun mektupları aldım. O umum mektuplara ancak bir mektup yazabilirim. Halim ve vaktim ve hastalığım müsaade etmediğinden hususi mektup yazamadığımdan o kıymetli kardeşlerim gücenmesinler.

**Sâniyen**: Cenab-ı Hakk'a hadsiz şükür ediyoruz ki, Medresetüzzehra’nın erkânları, hakiki bir tesanüd ve sarsılmaz bir ittihad kerametiyle, bütün müşkilâta ve mânialara galebe edip Nurun elmas Zülfikarlarını ve harika mucizatlı Hüccetlerini muhtaçlara yetiştirmeye muvaffak oluyorlar. Bu neticeye mukabil çektiğimiz zahmet bin derece ziyade olsa da ucuzdur, ehemmiyeti yoktur.

**Sâlisen**: Kardeşimiz Re’fet’in mektubunda Münevvere, Nazmiye, Saim namında üç masumun üç ayda elif’ten başlayıp Kuran-ı Hakîm'i hatmetmeye muvaffak olmalarından ve Kuran dersiyle beraber Nur hakikatlerini ve hakaik-i imaniyeyi masumâne, müştakâne dinlemeleri için onları ve üstadlarını ve peder ve validelerini tebrik ediyoruz. Münevvere ve Nazmiye, Abdülbaki ve Mehmed Celâl’in Nur hizmetinde noksan kalan vazifelerini inşallah tekmil edecekler.

Bizi ve Risale-i Nur’u çok minnettar eden kahraman Burhan’ın mektubunda yazılan hastaya Cenab-ı Hak şifa versin ve kardeşimiz Zekâi’nin vefat eden validesine çok rahmet eylesin, âmin.

**Râbian**: Nur’un erkânından ve hocalar kısmının yüzünü ak eden Nurun santrali Sabri’nin mektubunda, merhum Hâfız Ali, Hasan Feyzi ve onların halefi ve vazifelerini gören Ahmed Fuad’ın, ihtiyar ve vazifesi bitmek üzere olan bu biçare Üstadlarına bedel ömrünü feda etmek, onun yerinde çabuk berzaha gitmek gibi; Sabri kardeşimiz de dördüncü olmak üzere ve ömrünü kabilse bana vermek, nefis ve kalbini ikna edip bana yazıyor. Ben, bu pek eski ve sarsılmaz ve Nurlar için hayatı çok fâideli kardeşime binler bârekâllah deyip, bana verdiği ömrünü kabul edip, ona aynen Ahmed Fuad gibi, o bâki kalan iki ömrümü, o iki kardeşime ve o iki Yeni Said’e emanet verip benim bedelime hizmet-i imaniyede ve Nuriyede hizmet etsinler.

Ve onun mektubunda, Barla medrese-i Nuriyenin baş kâtibi Şamlı Hâfız Tevfik’in halka-i tedrisinde, Sıddık Süleyman’ın mahdumu Yusuf ve merhum Mustafa Çavuş’un ve Ahmed’in oğulları gibi Kuran dersiyle Kuran yazısını ve Nurları öğrenmesi; ve Hulusi ve Hâfız Hakkı’nın Nurları şevk ile yazmaları, Barla’ya karşı benim ümidimi kuvvetlendirdiler ve derince bir ferah ve sürur verdiler. Cenab-ı Hak muvaffak etsin, âmin. Ve Tevfik’e tevfik-i refik eylesin, âmin.

Sabri’nin mektubu içinde, ben Barla’da iken bana çok hizmet eden ve çok defa hatırıma gelen Sıddık Süleyman’ın hemşirezadesi Hüseyin’in mektubu beni çok sevindirdi. Hem onun hakkındaki merakımı izale eyledi. Mâşallah, tam Sıddık Süleyman’ın mahiyetinde eski alâkadarlığını muhafaza ediyor.

Hem Sabri’nin mektubuyla beraber Eğirdir, Cire Köyü Risale-i Nur talebelerinden Şükrü, Süleyman, Osman Çavuş’un samimi ve ciddi alâkalarını Nurlara karşı gösteren mektuplarına karşı, “Bârekâllah, Cenab-ı Hak sizleri muvaffak etsin” deriz.

**Hâmisen**: Kastamonu’nun Hüsrev’i ve Rüştü’sü olan Mehmed Feyzi ve Emin’in gönderdikleri benim Kastamonu’da kalan bir kısım risaleler emanetlerini aldım. Size gönderdiğim Asâ-yı Mûsâ’nın lugatnamesini hasta olduğu halde çok güzelce ve âlimâne yazan, lugatnamenin başında güzel bir fıkra derceden ve bana da ayrı mektup yazan Risale-i Nur’un serkâtibi Mehmed Feyzi’nin, oraca çok müşkilât ve mânialara rağmen harika sadakatini ve Nurlara fâik alâkasını, sarsılmadan imana hizmetini bir kaç cihette yapması gösteriyor ki, o küçük bir Hüsrev olduğu gibi, tam bir Hasan Feyzi’dir. Fakat ben orada iken, çok ehemmiyetli ve enaniyetli bir sofi-meşrep eski memurlardan bir zât ve gayet mühim malumatlı, dünya ile çok alâkadar ve siyasi tüccar bir hoca, bana karşı ilişmedikleri için, ben de onları daire-i Nura celbetmeye çalışmadım, onlara da ilişmedim. Şimdi Mehmed Feyzi ise, Kastamonu’yu onların nüfuzundan kurtarıp Denizli gibi muvaffak olamıyor. Hilmi, Sadık ve Ahmed Kureyşî gibi Nurun kahramanları da köylerde bulunduğundan, Feyzi’nin hizmeti bir derece hususi kalıyor. İnşallah, bir vakit tam muvaffak olurlar.

Kastamonu’nun Zehraları, Hâcerleri, Lütfiyeleri, Ulviyeleri, Necmiyeleri başka bir sahada, -hanımlar âleminde- Nur hizmetinde Feyzi’ye arkadaşlık ediyorlar.

Hususen Feyzi’nin mektubunda Risale-i Nur şakirtlerinin teşebbüsüyle resmî Kuran mektebi açılıp, en evvel Nurun masumları ve Emin’in mahdumları en evvel mektebe girip, en evvel onlar Kuran’ı hatmederek kısmen hıfza başlamaları cihetinde, onları ve pederlerini ve oradaki şakirtleri tebrik ediyoruz ve o masumlara binler bârekâllah deriz.

İki defa Nurun hizmeti için buraya kadar gelen kıymetli hemşiremiz Zehra’nın Medresetüzzehra'nın kâğıt masrafına iki yüz lira vermesi, hanımlar kısmında da Hüsrevler, Feyziler, Ahmedler bulunduğunu gösteriyor.

Kastamonu’da, Hâfız İhsan’ın imzasıyla ve Nur kahramanlarından Hilmi Bey ve Emin’in müşterek mektubunu aldım. Ben, bu iki eski ve kıymetli ve sarsılmaz ve metin o kardeşlerime ve İhsan’lara ve oradaki Nur şakirtlerine çok hasretler ve iştiyaklarla selam ediyorum. Ve hapiste bizimle beraber ve bize hapiste çok hizmet eden İhsan nerededir, merak ediyorum.

**Sâdisen**: Safranbolu havalisi, hakikaten Mustafalar ve Ahmed Fuad ve Hıfzı ve Rahmi gibi harika sadakat ve alâkadarlıkla, Kastamonu’daki sekiz sene bizim Nura hizmetimizin akim kalmadığını ve Safranbolu’da parlak bir medrese-i Nuriye olacağını maddeten ispat ediyorlar. Bu defa Mustafa Osman’ın mektubunda, iki saat yakınındaki Karabük fabrikalar şehrinde bulunan yüzer genç ve işçilerde Nurlar fütuhat yapacağını bildirmekle ehemmiyetli bir müjde telakki ediyoruz.

Nurun küçük kahramanlarından Mustafa Sungur ve Rahmi’nin güzel mektuplarında, onların köylerinde Ahmed Fuad’ın ciddi gayretiyle ders vermesi; ve Eflâni Nahiyesinin, Barla nahiyesi gibi bir medrese-i Nuriye hükmüne girdiğini ve ora ahalisi iştiyakla Nurları dinlemesi; ve yeniden iki genç muallim daha eski yazı ile Nurlara girmesi; ve çocukların, huruf-u Kuraniyeyi öğrenmeye başlamasıyla Risale-i Nur’ları da yazmaya girmeleri, büyük bir fâl-i hayırdır. Cenab-ı Hak o masumları muvaffak etsin ve onların üstadları ve peder ve validelerinden razı olsun. Onlar, duada masumlar dairesine girdiler. Başta Ahmed Fuad, Mustafa ve Rahmi olarak, Eflâni Nahiyesini tebrik ediyoruz.

Nurun küçük kahramanlarından Mustafa Sungur ve Rahmi’nin az bir zamanda, eski harfle, Mustafa Sungur’un gayet mükemmel Meyve’nin On Birinci Meselesi Hâtimesi ile ve Rahmi’nin Gençlik Rehberi’ni eski harfle güzelce yazmaları ve Kastamonu’dan gelen kitaplarım içinde bize göndermeleri, hakikaten benim için yeni biraderzadelerim bir Abdurrahman ve Fuad dünyaya gelmiş gibi beni memnun ediyor.

**Sâbian**: Hizmet ve hamiyet ve şiddet-i alaka cihetiyle bir Hasan Feyzi ve bizim Nurların beraetimizde tesirli ve ciddi hizmette ikinci bir Ali Rıza olan kardeşimiz Muharrem'in uzunca ve tafsilatlı bir mektubunu aldım. Ona o kadar uzun bir mektupla cevap vermek hakkı varken üç-dört kelime ile cevap vermeye mecbur oldum. Ben Denizli'de hapiste ve hariçte iken perde altında gayet ehemmiyetli bir Nurcu bulunduğunu ve Nurları çekinmeyerek çoklara okutturduğunu ve gayet fedakarane kurtulmamıza çalıştığını hissediyordum. Çok merak ederdim ki, onu bileyim. Hatta Hasan Feyzi perde üstünde yaptığı hizmeti o da aynen perde altında ve resmîler içerisinde yapıyordu. Tâ bir sene evvele kadar aynını bilemiyordum. Şimdi anlıyorum ki, o mahremce çalışan Muharrem'di. Cenab-ı Hak onu ve mübarek heyetini ve Tavas'taki Nurcuları ve Denizli'de hapisteki Nur arkadaşlarını muvaffak eylesin. Ve onlardan ebeden razı olsun, âmin.

Hem Karye-i İrfan'dan ciddi bir kardeşimiz olan Nurcu Mehmed Asan'ın gayet güzel ve nakışlı ve zülfikarlı mektubunda:

<pre>
Uyan ey âlem-i İslam! Uyan, Allah için olsun
 
Gözet nâmus-u Kuran'ı, Resulullah için olsun
</pre>

fıkrasıyla ziynetlenen mektubuna ve Karye-i irfan talebeleri namına yazdığı fıkrasına mukabil bin Maşallah deriz. Cenab-ı Hak o Karye-i irfanı bir medrese-i Nur ve irfan yapsın, âmin. Ve Tavas'ta Muharrem'in kardeşlerinden Abdullah, Feyzi, Yılmaz mektubundaki mübarek rüyası çok güzel ve Nurun hizmetinde tam bir fedakârlığa karar vermesi gösteriyor ki Tavas'ta çok ciddi nurcular çıkacak. Zaten büyük kardeşim Molla Abdullah namında ki Abdullahlar Risale-i Nurla tam alâkadar olurlar. Ona ve Tavas'taki kardeşlerimize çok selam ederim.

**Sâminen**: Edhem Hoca namında Balıkesir’de muhacir ve Celaleddin-i Rumî’nin (k.s.) mensuplarından, yirmi seneye yakın köy hocalığı ve çocuklara Kuran okutmakla meşgul ve şimdi de tam Risale-i Nur’a Balıkesir ve Karaağaç havalisinde hizmet eden ve uzun mektubuyla korkak hocaları Nurlara davet eden ve cesaret veren ve Balıkesir, Karaağaç havalisi Nur şakirtleri namına “Sandıklı Alamescid Köy imamı İbrahim Edhem” imzasıyla yazdığı mektupta, çok ehemmiyetli ve güzel fıkralar var ve korkak hocalara tokatlar var. O zâtı cidden tebrik ediyorum. Cenab-ı Hak muvaffak eylesin. Hem ona, hem mektubunda isimleri bulunan yeni ve çok Nurculara çok selam ediyorum. Onun uzun mektubunu, hastalığımdan tashih ve ıslah ve tâdil edemedim. Hakkımda pek ziyade senâlarını ya kaldırmak, ya tâdil etmek lâzımdır. Lâhika'ya girmek için suretini size gönderiyorum. İnşallah Hasan Feyzi, Ahmed Fuad, muallimleri Nurlara sevk ettikleri gibi, bu gayretli kardeşimiz de hocaları Nurlara sevk edecek.

Ben Denizli Otelinde iken bana mahdumuyla ara sıra ekmek, ateş cihetinde hizmet eden ve Tahir Çavuş’la bana mektup gönderen Ekmekçi Mustafa’ya da selam ediyorum. Umuma binler selam ve selametlerine dua ederiz.

Kusura bakmayınız pek acele oldu, tebyiz edemedik. Size hem Feyzi'nin hem Muharrem'in hem Edhem Hoca'nın mektuplarının suretini gönderdik. Islah ve ihtisardan sonra Lahika'ya geçirilsin. Hem Sabri'nin, hem Mustafa Oruç'un mektuplarını leffen gönderiyoruz.

*el-Bâkî Hüve’l-Bâkî*
*Hasta kardeşiniz*
*Said Nursî*
