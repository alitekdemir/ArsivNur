---
title: "Emirdağ-I 460 : Mustafa Osman’ın bir mektubu"
no: 460
id: "E1-460"
konu: "Mustafa Osman’ın bir mektubu"
bolge: "Emirdağ-I"
donem: "Emirdağ 1 Dönemi"
date: 
yazar: "Said Nursî"
---

# Emirdağ-I 460 : Mustafa Osman’ın bir mektubu

<p class="takdim">[Lâhika'ya girsin. Siz tâdil ve iktisar ediniz.]</p>

<p class="arabic" dir="rtl" title="Meal: “Subhân Allah’ın adıyla” * “Hiçbir şey yoktur ki O'nu hamd ile tesbih etmesin” [İsrâ 17:44]">بِاسْمِهِ سُبْحَانَهُ * وَاِنْ مِنْ شَىْءٍ اِلاَّ يُسَبِّحُ بِحَمْدِهِ</p>

<p class="arabic" dir="rtl" title="Meal: “Allah’ın selâmı, rahmeti ve bereketleri, ebedî ve dâimî olarak üzerinize olsun.”">اَلسَّلاَمُ عَلَيْكُمْ وَرَحْمَةُ اللّٰهِ وَبَرَكَاتُهُ اَبَدًا دَائِمًا</p>

Çok müşfik, çok sevgili Üstadım Efendim Hazretleri!

**Evvela**: Mübarek el ve ayaklarınızdan tazim ve ihtiramla öper, devamlı kusurlarımın affını cenah-ı şefkatinize iltica ederek yalvarıyorum.

**Sâniyen**: Aziz Üstadımız! Bu bayram biz âciz Safranbolulu kardeşler mübarek İnebolu kardeşlerimizin hediye ettikleri Asa-yı Musa'ları ciltlemekle meşgul olarak Nur ailesinin ve o mübarek ailenin şahs-ı manevisinin kudsi mümessili aziz Üstadımızın huzur-u manevilerinde kıymetli, bereketli, nurlu, huzurlu bayram yaparak rabıta-i muhabbet ve rabıta-i maneviyelerimizi takviye eyledik.

Bayramın birinci günü cesedim yol üzerinde ruhum ulvî huzurlarınızda o kâbe-i maneviyeyi tavaf eylerken Nurlarla ve Zât-ı fazilet-meâbınızla alakalı hayvanattan mübarek hüdhüd kuşunun yolum üzerine konarak iki üç dakika kadar refakat edip on defadan fazla kalkıp, oturup, adeta bir müjde vermek ister gibi selamlaşıyordu. "Hayırdır" dedim. Allah'a hadsiz hamd ü sena ve şükürler olsun ki kardeşlerimizden Osman ve İzzet Efendilere Nurun serkâtibi Mübarek Feyzi ve Sadık Bey ve arkadaşlarını ziyareti nasip ve biz hizmetle meşgul olanlara da bir ücret-i âcile ve bir ikram ve inayet-i Rabbaniye olarak İnebolulu mübareklerden meşreb-i İbrahimiyede serfiraz Küçük İbrahim kardeşimizle ismi müsemmasına uygun Salih Efendi kardeşlerimizi ve bir kısım Eflanili kardeşleri göndererek hem hüdhüdün haber vermek istediği müjdeyi saha-i zuhura çıkarmış, hem de biz acizleri nur ve sürura gark buyurmuştur. Bu mübarek kardeşlerimizin huzurlarında bulundukça kendimizi aziz Üstadımızın huzurunda gibi saymış ve aziz Üstadımızın ve mübarek nurcu kardeşlerimizin zikr-i cemilini bir vird-i zeban gibi sohbetimizde esas tutarak bu mübarek günlerde o daire-i maneviyenin içinde bulunmaya muvaffak olduk.

<p class="arabic" dir="rtl" title="Meal: “Bu Rabbimin bir fazlıdır.” [Neml Sûresi, 27:40]">هٰذَا مِنْ فَضْلِ رَبِّى</p>

Aziz Üstadım! Bu fakiri selam ve hürmetlerinin iblâğına şifâhen ve tahriren memur eden hadsiz nurcu ve nur muhiblerinden başta aziz kardeşim İbrahim, Salih, Hıfzı ve mahdumları ve umum Safranbolu ve Karabük nurcuları, Dadaylı Hâfız Hasan ve arkadaşları, Eflanili Fuad Efendi ve talebeleri, velhasıl Kastamonu, İnebolu, Daday, Araç, Eflani, Karabük nurcuları birer birer tâzim ve ihtiramla mübarek hâk-i pâyinizden öperler, selam ve dua ederler. Ve bizlere vekaleten hâdimlik şerefine nâil olan mübarek Ceylan ve arkadaşlarına ve oradaki umum nurcu kardeşlere de hâsseten selam ve dua ve minnettarlıklarımızı arz eder ellerinden öperiz.

**Sâlisen**: Aziz Üstadımız! Şu hürmetnâmemizi takdim vesilesiyle Zât-ı fazilet-meâbınızı Nurlar şahs-ı manevîsinin en aziz, en kudsi, en büyük mümessili sıfatıyla tebrik etmeyi bir borç biliyoruz. Verilen ihbarat-ı gaybiyeler büyük dairelerde zuhur eden futuhat-ı Nuriye ile aynen çıktığı gibi, en ehemmiyetli olan küçük dairede de bâriz bir şekilde görünüyor. İşte kahraman ordu alamet-i küfür olan şapkayı başından çıkarıp atmaya gayret etmeye başlayalı silsile halinde fütuhatlar zuhura başladı. Bugün gördüğüm yeni tedavüle çıkarılan bir yüz kuruşluk parada âdet-i menhus ve onlarca ehemmiyetli olan resim koymaya muvaffak olamamışlar. Bunu bir alamet-i katiye olarak kabul ettim ki, Süfyan'ın prensipleri de kendi gibi ölüyor. Senelerdir yanan cehennemi sönüyor, devir artık dönüyor. İnşallah önümüzdeki bayramlar bizlere daha çok hayırlarla saadetlerle yüklü gelecek.

Sevgili Üstadım! Sizleri çok meşgul ettim. Affınızı bu liyakatsiz âcizi mektup yazmaya memur eden kardeşlerimi şefi' tutunarak yalvarıyorum. "Bâki Allahım, siz sevgili Üstadımızı semavat u zemin yed-i beyzâ-i İslama teslim olmadıkça başımızdan eksik etmesin ve vücudunuza sıhhat ve âfiyet ihsan buyursun ve ebediyen sizden ve nurculardan razı olsun, âmin, âmin, âmin, bihürmet-i Seyyid-il Mürselîn" duasıyla hatm-i kelam eyler, mübarek hâk-i pâyinizden tâzim ve ihtiramla öperim efendim..

*el-Bâkî Hüve’l-Bâkî*
*Kastamonu, İnebolu, Eflani, Daday, Araç, Safranbolu Nurcuları namına*
*en âsî, en hakîr, en liyakatsiz hizmetkarınız, niyaz-mendiniz*
*Mustafa*

[^1] : Aziz Üstadımıza ve Nurlara çok aşık, henüz Üstadımızla teşerrüf nasip olmayan yeni nurculardan Karabük'te dünya işleri pek çok fakat özü pâk kardeşimiz Süleyman Efendi hâssaten selam ve tâzim ve dua ile ellerinizden ve ayağınızdan öpüyor. Bu kardeşimiz Küçük İbrahim kardeşimizin şeref-i sohbetine nâil olarak bir pervane gibi nurlara atılmıştır. Mektubumuzu hâmilen Emirdağı'na ayak basmak şerefine nâil olan Muallim Mustafa Sungur, memleketimiz ve Kastamonu ve İnebolu ve Daday ve civarları nurcularını temsilen hareket etmiştir. Kabulünü ve hâmil bulunduğu hürmet ve tâzim ve niyazlarımızın kabulünü niyaz ediyoruz, Efendim.
