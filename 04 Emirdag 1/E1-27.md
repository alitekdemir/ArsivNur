---
title: "Emirdağ-I 27 : Âyet-ül Kübra ve Meyve Risaleleri hakkında"
no: 27
id: "E1-27"
konu: "Âyet-ül Kübra ve Meyve Risaleleri hakkında"
bolge: "Emirdağ-I"
donem: "Emirdağ 1 Dönemi"
date: 
yazar: "Said Nursî"
---

# Emirdağ-I 27 : Âyet-ül Kübra ve Meyve Risaleleri hakkında

<p class="arabic" dir="rtl" title="Meal: “Her türlü noksan sıfatlardan yüce olan Allah’ın adıyla.”">بِاسْمِهِ سُبْحَانَهُ</p>

<p class="arabic" dir="rtl" title="Meal: “Allah’ın selâmı, rahmeti ve bereketleri, üzerinize olsun.”">اَلسَّلاَمُ عَلَيْكُمْ وَرَحْمَةُ اللّٰهِ وَبَرَكَاتُهُ</p>

Aziz, sıddık kardeşlerim!

Âyet-ül Kübra’nın matbu nüshalarından beş on tanesi bana geldi. Tam tashih edilmediği için noktalarda, kelimelerde matbaa sehivleri var. Hususen mukaddimesinde daha ziyadedir. Ben size bir rehber göndereceğim. Siz Denizli’deki nüshaları bütün oraya celbediniz, tashih ediniz, sonra satılsın. Ben demiştim: “Denizli’de bir sülüsü onlara satılsın.” Şimdi sehivleri gördüğüm için, tashihten sonra Denizli’deki layık ve müştaklara verilebilir.

Aziz kardeşlerim! Hazret-i Ali (r.a.),

<p class="arabic" dir="rtl" title="Meal: “Âyetü’l-Kübrâ (büyük âyetler) vesilesiyle beni musibetten emin kıl”">وَبِالْآيَةِ الْكُبْرٰى اَمِنِّى مِنَ الْفَجَتْ </p>

fıkrasında Âyetü’l-Kübrâ yüzünden şakirtleri bir musibete düşüp ve onun berekâtıyla emniyet ve selamete çıkacaklarını kerametkârâne haber verdiği gibi, Âyetü’l-Kübrâ risalesi Nurlar içinde yüzer matbu nüshasıyla serbestiyet noktasında daha ziyade mevki alması cihetiyle bu memlekete üç büyük yağmur rahmetine birinci vesile olduğu gibi.. ben dünya halini bilmiyorum, fakat eskiden beri boğazımızı sıkan ve daima bizi istila etmeye fırsat bekleyen ve dehşetli kuvvet alan ve taraftarlar bulan ve bizi istinadsız zannıyla fırsat bekleyenin istilasından ve esaretinden Âyetü’l-Kübrâ ve arkadaşlarının serbestiyeti çok hadise ve emârelerle, şimdiye kadar Risale-i Nur, sadaka gibi, belâların def’ine bir vesile olduğundan, “bu da bu belâya karşı bir vesiledir” denilebilir. Ve İmam-ı Ali Radıyallahu Anhın,

<p class="arabic" dir="rtl" title="Meal: “Asâ-yı Mûsa ismi ki, manevi karanlıklar onunla dağılır”">وَاسْمُ عَصَا مُوسٰى بِهِ الظُّلْمَةُ انْجَلَتْ</p>

fıkrasında bir vecihte Âyetü’l-Kübrâ risalesi maksut olduğu gibi, Denizli Meyvesinin on bir meselesi “Hüccetü’l-Bâliğa,” on bir hüccetiyle, aynen Asâ-yı Mûsâ’nın on bir mucizesine tevafuk edip, bu fıkrada aynen Âyetü’l-Kübrâ risalesi gibi İmam-ı Ali’nin (r.a.) medar-ı nazarı olduğu kalbime ihtar edildi.

Demek Meyve Risalesi, Asâ-yı Mûsâ gibi, çok firavunları susturur, mağlup eder. Âyetü’l-Kübrâ’yı tab eden kahraman ve mübarek kardeşlerimiz, pek büyük bir hizmet-i nuriye yapmışlar. Merhum Hafız Ali’nin (r.a.) hizmet-i nuriyesi bununla da devam ediyor.

Bana hapishanede yazdığınız Meyve Risalesi’nin o küçücük defter kıtasında Onuncu ve Onbirinci Meselelerini beş altı nüsha yazınız. Benim yanımda elmas kalemlerin yadigârları olan beş altı nüshasının arkalarına ilave edilecek. Hem size bu âhirlerde yeni hurufla yazdığım mektupları eski hurufla yazıp, suretini bana gönderirseniz iyi olur. Yeni hurufla yazdığımız bütün mektuplar gayet acele ve dikkatsiz ve tashihsiz yazılmış. Siz hem ıslah, hem tashih edebilirsiniz. Yeni hurufla yedi sekiz mektubun vusulüne dair bir iş’arınızı almadığımızdan merak ediyoruz.

Şaban-ı Muazzamın ortasında ve Leyle-i Kadr’in ikincisi hükmünde ve herbir hayrı onbinler sevabı kazandıran Leyle-i Beraetinizi bütün ruh u canımızla tebrik ediyoruz. Ve o mübarek gecede amel-i sâlihanız ve dualarınızın makbuliyetine Kur’an-ı Azîmüşşan’ı şefaatçı yapıp, dergâh-ı İlahîye dua ve rica ve niyaz ediyoruz.

*el-Bâkî Hüve’l-Bâkî*
*Kardeşiniz*
*Said Nursî*

***
