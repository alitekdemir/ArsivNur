---
title: "Emirdağ-I 387 : Hatip İbrahim'in mektubu"
no: 387
id: "E1-387"
konu: "Hatip İbrahim'in mektubu"
bolge: "Emirdağ-I"
donem: "Emirdağ 1 Dönemi"
date: 
yazar: "Said Nursî"
---

# Emirdağ-I 387 : Hatip İbrahim'in mektubu

<p class="arabic" dir="rtl" title="Meal: “Subhân Allah’ın adıyla” * “Hiçbir şey yoktur ki O'nu hamd ile tesbih etmesin” [İsrâ 17:44]">بِاسْمِهِ سُبْحَانَهُ * وَاِنْ مِنْ شَىْءٍ اِلاَّ يُسَبِّحُ بِحَمْدِهِ</p>

<p class="arabic" dir="rtl" title="Meal: “Allah’ın selâmı, rahmeti ve bereketleri, ebedî ve dâimî olarak üzerinize olsun.”">اَلسَّلاَمُ عَلَيْكُمْ وَرَحْمَةُ اللّٰهِ وَبَرَكَاتُهُ اَبَدًا دَائِمًا</p>

Şefkatli Üstadım, muhterem Efendim!

Uzun senelerdenberi hâlisen muhlisen Lillâh için bir dost bir kardeş olarak görüşüp tanıştığım şakirdiniz Ahmed Fuad kendisinin Daday'dan temin ederek istinsah ettiği Risale-i Nur eczalarını bu fakir ve miskin şakirdinize de istinsah ettirerek bizi nur dairesine çekmek isterdi. Bilâhire Kastamonu'da zat-ı fâzılanelerinizi ziyaretle mübarek ellerinizden öpmek ve Risale-i Nur şakirtliği gibi çok şevkli bir mesleği ihraz etmekle mesruren Kastamonu'dan avdet eden Ahmed Fuad kardeşimiz, Risale-i Nur'a karşı kalplerimizde aşk derecesine varan bir şevk uyandırmıştır. Ne çare ki, o zaman kader-i İlahi sizi Kastamonu'dan uzaklaştırmış ve bizlere de ziyaret fırsatı bahşetmemiştir. Fakat bu arzu ve iştiyak, mübarek ellerinizi öpmek ihtiyacı kalplerimizde hergün biraz daha artmaktadır.

Sevgili Üstadım! Bu geçen aylarda zât-ı fâzılanelerinizin Safranbolu ve havalisine şefkat ve merhamet nazarıyla bakmanız eseridir ki, nur dairesine atılan kardeşlerimizin sayısı çoğalmaktadır. Ve bilhassa mevlid cemiyetleri vesilesiyle muhitimizde Risale-i Nur’un imani hakikatlerini halkımıza duyurmaya Nur derslerini izaha ve neşre çalışan Ahmed Fuad kardeşimizin bulunduğu camilerde, meclislerde, kadınlı erkekli yüzlerle halk toplanarak Risale-i Nur’un imani derslerini dinlemektedirler. Bu dersler muhitimizde o kadar alaka hasıl etmiştir ki, her gün ve her hafta muhtelif köylerin camilerinde mevlid cemiyetleri tertip edilmiş ve yüzlerce cemaat camileri doldurmuş, kalpler Risale-i Nur’un imanı tahkim eden nurlarıyla parlamıştır.

Üstadım Efendim! Şu bir hakikattir ki, halkımızın Nurun derslerine şiddetli bir alakası vardır. Bu alaka ile evvelce bir saf cemaat görülemeyen camilerimiz elhamdülillah şimdi hıncahınç dolmaktadır. Ahmed Fuad kardeşimiz "Bu mesud neticede bizim hiçbir tesirimiz yoktur. Bu, Risale-i Nur’un ve Hazret-i Üstad'ın muhitimize şefkatle bakışlarının bir neticesidir." demelerini biz de tasdik ediyoruz.

Halık Zülcelal size sıhhatli ve bereketli ömürler ihsan buyursun ve hayırlı dualarınızdan bizleri daha uzun yıllar müstefid eylesin, âmin. Başta Ahmed Fuad Kardeşimiz olarak buradaki bütün nurcu kardeşlerimiz selam ve dua ederek mübarek el ve ayaklarınızı hürmetle öper hayırlı dualarınızı yalvarırız.

*Eflani'de kusurlu ve biçare şakirdiniz*
*Hatip İbrahim*
