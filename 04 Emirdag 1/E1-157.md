---
title: "Emirdağ-I 157: Ahmed Nazif Çelebi’nin mektubu"
no: 157
id: "E1-157"
konu: "Ahmed Nazif Çelebi’nin mektubu"
bolge: "Emirdağ"
donem: "Emirdağ 1 Dönemi"
date: 
yazar: "Said Nursî"
---

# Emirdağ-I 157: Ahmed Nazif Çelebi’nin mektubu

[Ahmed Nazif Çelebi’nin mektubudur]

<p class="arabic" dir="rtl" title="Meal: “Subhân Allah’ın adıyla” * “Hiçbir şey yoktur ki O'nu hamd ile tesbih etmesin” [İsrâ 17:44]">بِاسْمِهِ سُبْحَانَهُ * وَاِنْ مِنْ شَىْءٍ اِلاَّ يُسَبِّحُ بِحَمْدِهِ</p>

<p class="arabic" dir="rtl" title="Meal: “Asa-yı Musa ve Mucizat-ı Ahmediye (mecmualarının) harfleri adedince Allah’ın selamı, rahmeti ve bereketleri ebediyen üzerinize olsun.”">اَلسَّلاَمُ عَلَيْكُمْ وَرَحْمَةُ اللّٰهِ وَبَرَكَاتُهُ بِعَدَدِ حُرُوفَاتِ عَصَا مُوسٰى وَالْمُعْجِزَاتِ الْأَحْمَدِيَّةِ اَبَدَ الْآبِدِينَ</p>

Çok aziz, çok kıymetli ve emsalsiz cefakâr ve fedakâr ve mütehammil ve çok müşfik Üstadım Efendim Hazretleri!

Son zamanlarda şiddetlenen hâdisât-ı müessife-i mezâlime münasebetiyle müteessir olan kardeşlerimiz tarafından bu mezalim ve işkencelere bir çare-i hal bulmak için, kimi maddi, kimi manevi fikren yardıma koşmak istedikleri, her taraftan yazılan mektuplardan anlaşılıyor. Heyhat, kimi kimden şekva edelim?

İlahî yâ Rabbî! Biz âciz kullarına seni ve imanı ve hidayet yolunu öğreten ve gösteren Üstadımızın imdadına yetişmek değil, belki ufak bir hizmetine dahi uzanamadığımızdan teessürümüz şiddetlenmektedir. Hakiki kurtarıcı ve muhafaza edici sensin ve ancak sana müracaat ve şikayet ediyoruz. Üstadımıza merhamet, inayet ve ömrüne bereket ve vücuduna sıhhat ve afiyet ve eserlerine musahhariyet ihsan buyur ve düşmanlarına korku ve teslimiyet ve acz ve mağlubiyet ver. Ve Risale-i Nur’un Asa-yı Musa mecmuasına muzafferiyet ve galibiyet ver, âmin.

Aziz Üstadım! Bizim Abdurrahman ile bilmüşavere **Evvela**: Hasbihalden Bir Parça’yı sabık Erzurum mebûsu ve Erzurum ulemasından Hoca Salih Yeşil Efendiye verip o da, Allah razı olsun, sureti melfuf mektubu kaleme alarak yazacağını vaat ettiler.

**Saniyen**: Bundan evvel yazdığım mektubumda bir nebze bahsettiğim gibi, bu işe Asa-yı Musa’nın müessir olabileceği kanaatiyle, “Hakiki İsevî dindarlarının İslamiyet ile ittifak edecek” işaretine istinaden, Üstadımıza hediye etmek üzere tanzim ve ikmal ettiğim Asa-yı Musa mecmuasını ve buna Mucizat-ı Ahmediye’yi (a.s.m.) terfik ederek her ikisini birlikte Risale-i Nur’un neşriyatına mezuniyetimize binaen ve Üstadımız namına ve Risale-i Nur hesabına olarak Hristiyan ve din-i İsevî âlimlerinden Amerikalı bir zata şu şekilde verilmiştir:

(Abdurrahman konuşuyor) Dinsizliğin süratle yayıldığı şu zamanda, beşeriyetin saadet ve selameti için Müslüman ve Hristiyan dindarların ittihad ederek dinsizliğe karşı cephe almaları mecburiyeti hâsıl olduğundan, bu manevi mesuliyetten kurtulmak için İsevîlik dininin mümessili sıfatını sizde görerek bu kudsi hizmet için sizinle görüşüyorum. Risale-i Nur, Kuran-ı Kerim’den teraşşuh etmiş hikmetli, kıymetli bir eserdir. Bu eser istenilirse verilir. (Kitabı açtım) Bakınız, bu bir kütüphanedir. “İsterseniz maalmemnuniye bedelsiz, menfaatsiz, sırf Allah rızası için vereceğiz” diye verilmiştir. Kitapların bedelsiz ve sırf el yazısıyla yazılmış olmasını hayretle takdir ederek memnuniyetle kabul ve iki ay kadar tetkik ve mütalaadan sonra eserlerde görülecek kıymet ve hakikatin göstereceği icabâta göre Risale-i Nur’un tamamını isteyeceklerini söylediler.

Ey aziz Üstadımız! Şu zerrecik hizmetin sünbüller ve meyveler vermesini ve âlem-i beşeriyeti dinsizlikten kurtarmak için Cenab-ı Hak’tan müstecab dualarınızla, Risale-i Nur’un muzafferiyetiyle, gâlibiyetiyle, umum kalpleri teshir ve fikirleri nurlandırmasını niyaz etmenizi tazim ve hürmetlerimizle mübarek el ve ayaklarınızdan öperek diliyoruz, Efendim Hazretleri.

<p class="arabic" dir="rtl" title="Meal: “Muvaffakiyet Allah’tandır. Allah’ın selamı, rahmeti ve bereketleri ebedlerce üzerinize olsun.”">وَمِنَ اللّٰهِ التَّوْفِيقُ اَلسَّلاَمُ عَلَيْكُمْ وَرَحْمَةُ اللّٰهِ وَبَرَكَاتُهُ اَبَدَ الْآبِدِينَ</p>

Günahkâr ve âciz ve fakir ve daima yardım, himmet ve dualarınıza çok muhtaç çok kusurlu talebe ve hizmetkârınız

*Ahmed Nazif*

***
