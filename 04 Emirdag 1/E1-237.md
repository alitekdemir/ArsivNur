---
title: "Emirdağ-I 237 : Bu “Aziz” kelimesini sıfat olarak kardeşlerime vermemin sebebi"
no: 237
id: "E1-237"
konu: "Bu “Aziz” kelimesini sıfat olarak kardeşlerime vermemin sebebi"
bolge: "Emirdağ-I"
donem: "Emirdağ 1 Dönemi"
date: 
yazar: "Said Nursî"
---

# Emirdağ-I 237 : Bu “Aziz” kelimesini sıfat olarak kardeşlerime vermemin sebebi

<p class="arabic" dir="rtl" title="Meal: “Her türlü noksan sıfatlardan yüce olan Allah’ın adıyla.”">بِاسْمِهِ سُبْحَانَهُ</p>

<p class="arabic" dir="rtl" title="Meal: “Allah’ın selâmı, rahmeti ve bereketleri, ebedî ve dâimî olarak üzerinize olsun.”">اَلسَّلاَمُ عَلَيْكُمْ وَرَحْمَةُ اللّٰهِ وَبَرَكَاتُهُ اَبَدًا دَائِمًا</p>

Aziz, sıddık, mübarek kardeşlerim! Bu mektubu Konyalı Sabri'ye göndermişim. Size de bera-yı malumat gönderildi.

Aziz, sıddık kardeşim Sabri! Ramazanınızı tebrik ediyoruz. O hocanın “Aziz” kelimesine itirazına deriz:

**Evvelâ**: Eskidenberi ehl-i ilim mükâtebelerinde “Aziz kardeşim, aziz arkadaş” ve umum halkın muhaverelerinde “Azizim, azizim” tabirleri, sıfat ve mana-yı lügavî itibarıyladır. Hem <span class="arabic" dir="rtl" title="Meal: “Dilediğini aziz kılar”">يُعِزُّ مَنْ يَشَاءُ</span> sırrına göre insana verilen “aziz” lafzı, İlm-i Sarf usûlünce faîl-i binâ-yı mef'uldür, yani "izzete mazhar olmuş" demektir.

**Sâniyen**: Gerçi “Aziz” ismi esma-yı hüsnadandır. İsim olarak başkada istimal edilmez. Fakat manası itibarıyla sıfat olarak daima hem aziz, hem esma-yı İlahîden Halîm ve Hakîm ve Mâlik ve Melik ve Alîm ve Âlim ve Mü’min ve Semî’ ve Basîr gibi çok istimal edilmiş. Hiç kimsenin hatırına itiraz gelmez. Yoksa

<p class="arabic" dir="rtl" title="Meal: “O, Selam (barış ve esenliğin kaynağı), Mü’min (güvenlik veren), Müheymin (gözetip koruyan), Aziz (mutlak güç sahibi), Cebbâr (dilediğini yaptıran) ve Mütekebbir (büyüklükte eşsiz) olan Allah'tır.” [Haşr Sûresi, 59:23]">اَلسَّلاَمُ الْمُؤْمِنُ الْمُهَيْمِنُ الْعَزِيزُ الْجَبَّارُ الْمُتَكَبِّرُ</p>

<p class="arabic" dir="rtl" title="Meal: “Şüphesiz Allah Aziz’dir (mutlak güç sahibidir), Hakîm’dir (hüküm ve hikmet sahibidir.)” [Bakara Sûresi, 2:220]">اِنَّ اللّٰهَ عَزِيزٌ حَكِيمٌ</p>

deki Mü’min ismi, sıfat manasıyla umum mü’minlere ümmetçe verilmesi ve Hakîm ismi, sıfat manasıyla bütün doktorlara bütün halk tarafından istimal edilmesi, o zâtın itirazına göre hata ve günah olmak lâzım gelir. Bunlara kıyasen Mâlik ismi ve Semî’ ve Basîr isimleri, sıfat manasıyla herkese her vakit veriliyor.

**Sâlisen**: Benim de eski ulemaya iktidaen bu “Aziz” kelimesini sıfat olarak kardeşlerime vermenin sebebi ise: Onlar dini ve ilmi dünyaya âlet yapmadıklarından ilmin ve dinin izzetini muhafaza ettiklerinden, -temsilde hata yok- Yusuf'un (a.s.) Aziz-i Mısır olması gibi bunlar da derecelerine göre bu asrın azizleridirler. Cenab-ı Hak onları aziz ediyor. <span class="arabic" dir="rtl" title="Meal: “Dilediğini aziz kılar”">يُعِزُّ مَنْ يَشَاءُ</span> sırrına mazhar ediyor, diye istimal ediyorum.

**Râbian**: Öteki hocanın <span class="arabic" dir="rtl" title="Meal: “Âyetü’l-Kübrâ (büyük âyetler) vesilesiyle beni musibetten emin kıl”">وَبِالْآيَةِ الْكُبْرٰى اَمِنِّى مِنَ الْفَجَتْ</span> de “Fecet” (<span class="arabic" dir="rtl" title="">فجت</span>) kelimesine şüphesi manasızdır. Çünkü bu kelime Süryanîdir. İmam-ı Gazalî, İmam-ı Nureddin’den aldığı dersle Celcelutiyedeki bütün Süryanî kelimelerini tefsir etmiş. ***“Fecet ise; musibet, helâket, hata, bela gibi manadadır”*** demiş.

**Hâmisen**: Vehbi Hoca’nın hacca gitmesi mübarektir. Allah selamet versin. Oradaki bütün ulemaya ve müftüye ve Nurculara çok selam ederim ve dualarını rica ederim. Senin mübarek mahdumunun güzel manzumesini daha okuyamadım. Sonra bakarım.

*el-Bâkî Hüve’l-Bâkî*
*Kardeşiniz*
*Said Nursî*

***

1. Mektubun Üstad tarafından yazılmış orijinalinden bir parçası. (Görsel: Bediüzzaman Said Nursî ve Hayru’l-Halefi Ahmed Hüsrev Altınbaşak, c.2, s.623)
![[Emirdag1-237-Aziz.jpg|300]]

