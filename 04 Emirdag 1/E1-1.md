---
title: "Emirdağ-I 1 : Benim hakkımda evham edenlere deyiniz ki!"
no: 1
id: "E1-1"
konu: "Benim hakkımda evham edenlere deyiniz ki!"
bolge: "Emirdağ-I"
donem: "Emirdağ 1 Dönemi"
date: 
yazar: "Said Nursî"
---

# Emirdağ-I 1 : Benim hakkımda evham edenlere deyiniz ki!

<p class="arabic" dir="rtl" title="Meal: “Her türlü noksan sıfatlardan yüce olan Allah’ın adıyla.”">بِاسْمِهِ سُبْحَانَهُ</p>

<p class="arabic" dir="rtl" title="Meal: “Allah’ın selâmı, rahmeti ve bereketleri, üzerinize olsun.”">اَلسَّلاَمُ عَلَيْكُمْ وَرَحْمَةُ اللّٰهِ وَبَرَكَاتُهُ</p>

## Emirdağı’ndaki Kardeşlerime!

Benim hakkımda evham edenlere deyiniz ki: Bizim hizmetini ettiğimiz bu adamın yirmi senelik hayatının bütün mahrem ve gayr-ı mahrem mektuplarını ve kitaplarını ve esrarını hükümet şiddetle taharriler ederek elde etti. Dokuz ay hem Isparta hem Denizli hem Ankara adliyeleri tetkik ettikten sonra bir tek gün cezayı bir tek talebesine vermeyi mucib bir madde beş sandık kitaplarında ve evraklarında bulunmadı ki, hem Ankara ehl-i vukufu hem Denizli Mahkemesi ittifakla beraetine karar verdiler.

Hem bu zaruri işlerini ihtiyarlığına hürmeten gördüğümüz adam mahkemece dava etmiş ve bütün hazır arkadaşlarını şahid gösterip tasdik ettirmiş ki: Yirmi senedir hiçbir gazeteyi ve siyasi eserleri ne okumuş ve ne sormuş ve ne bahsetmiş. Ve on senedir hükümetin iki reisinden ve bir vali ve bir mebusundan başka hiçbir erkanını ve büyük memurlarını bilmiyor ve tanımıyor ve tanımaya merak etmemiş. Ve üç senedir Harb-i Umumi’yi ne sormuş ne bilmiş ne merak etmiş ne radyoyu dinlemiş. Ve intişar eden yüz otuz telifatından yirmi sene zarfında yüz bin adam dikkat ile okudukları halde ne idareye ne asayişe ne vatana ve ne millete hiçbir zararını hükümet görmemiş. Beş vilayetin dikkatli zabıtaları ve taharri memurları kaydetmemiş. Ve muhakemesiyle iştigal eden üç vilayetin ve merkez hükümetin dört adliyelerinin ağır ceza mahkemeleri bulmamış ki tahliyelerine mecbur oldular.

Eğer bu adamın dünyaya iştihası ve siyasete meyli olsaydı hiçbir imkanı var mı ki bir tereşşuhatı ve emareleri bulunmasın. Halbuki, mahkeme safahatında hiçbir emare bulmadılar ki muannid bir müdde-i umumi mecbur olup vukuat yerinde imkanatı istimal ederek mükerreren iddianamesinde “yapabilir” demiş, “yapmış” diyememiştir. Yapabilir nerede? Yapmış nerede? Hatta mahkemede Said ona demiş: Herkes bir katli yapabilir. Bu iddianız ile herkesi ve sizi mahkemeye vermek lazım geliyor.

Elhasıl: Ya bu adam tam divanedir ki bu derece dehşetli umur-u dünyaya karşı lakayd kalıyor. Veyahut bu vatan ve bu milletin en büyük bir saadetine ihlas ile çalışmak için hiçbir şeye tenezzül etmez ve ehemmiyet vermez. Öyle ise bu adamı taciz ve tazyik etmek vatana ve millete ve asayişe bir nevi ihanettir ve onun hakkında bu çeşit evham etmek bir divaneliktir.

*Said Nursî*

***
