---
title: "Emirdağ-I 160 : Umum İslamın mabedi olan câmiler, mescidler ehl-i bid’aya bırakılmaz"
no: 160
id: "E1-160"
konu: "Umum İslamın mabedi olan câmiler, mescidler ehl-i bid’aya bırakılmaz"
bolge: "Emirdağ-I"
donem: "Emirdağ 1 Dönemi"
date: 
yazar: "Said Nursî"
---

# Emirdağ-I 160 : Umum İslamın mabedi olan câmiler, mescidler ehl-i bid’aya bırakılmaz

<p class="takdim">[Bu mektup Lahika’ya girmemiştir, girecek. Yeri buralardır.]</p>

<p class="arabic" dir="rtl" title="Meal: “Her türlü noksan sıfatlardan yüce olan Allah’ın adıyla.”">بِاسْمِهِ سُبْحَانَهُ</p>

<p class="arabic" dir="rtl" title="Meal: “Allah’ın selâmı, rahmeti ve bereketleri, üzerinize olsun.”">اَلسَّلاَمُ عَلَيْكُمْ وَرَحْمَةُ اللّٰهِ وَبَرَكَاتُهُ</p>

Aziz, sıddık kardeşlerim!

Kusura bakmayınız. Kendi hattımla vakit bulamıyorum ki yazayım. Eski yazı bilenler de yanıma gelmiyorlar. Mecburiyetle yeni hurufla yazdırıyorum. Siz eski hurufa çeviriniz, tashih ve ıslah ediniz sonra gösteriniz.

Sava namındaki ehemmiyetli medrese-i Nuriyenin ehemmiyetli talebelerinden Hacı Hâfız imzasıyla elden gönderilmiş bir mektup aldım. Eğer o zât Hacı Hâfız Mehmed olan o medresenin üstadı ve nazarımda çok ehemmiyetli kardeşimiz ise, bilsin ki çoktandır ben onu da aynen Hâfız Ali ve Mehmed Zühdü ve Hâfız Ahmed ile beraber her vakit has dualarımda ve onunla beraber o köyün talebelerini de yâd ediyorum. O namda başka bir zât ise o da aynen o sistemde bir kardeşimizdir ki, altı sene evvel imammış, müezzin ile geçinememiş. Benim tarafımdan nasıl münasip görürseniz, o müezzin o mübarek köyde Risale-i Nur’a karşı bir tarafgirlik cereyanı uyandırmasın. Mümkün olduğu kadar onu Risale-i Nur lehine çeviriniz. Çünkü Risale-i Nur dairesi içinde yeni ezan okuyanlar ve imamlar çoklar var. Bid’alara kalben taraftar olmamak yeter.

Umum İslamın mabedi olan câmiler, mescidler ehl-i bid’aya bırakılmaz. Gerçi İmam-ı Rabbanî (k.s.) gibi zâtlar demişler ki, ***“Bid’a olan yerlere girmeyiniz.”*** Fakat o zaman hususiydi. Şimdi böyle taammüm eden yerlerde câmiler ehl-i sünneti içinde bulmak ister. Bid’aya iştirakle değil. Belki câmiin ve cemaatin faziletini kazanmak iktiza eder. Ben de burada câmiye hâli vakitte gidip o manevi emre tevfik-i hareket ediyorum. Bizim de câmimizdir. Kalben ehl-i bid’aya yardım etmemekle bu mübarek aylarda câmilere mümkün olduğu kadar, Sünnet-i Seniye dairesinde faziletinden istifade etmek, hâfızları dinlemek inşallah mecburi bid’alara karşı gelebilir, zararı dokunmaz.

<p class="arabic" dir="rtl" title="Meal: “Siz doğru yolda olursanız yoldan sapan kimse size zarar veremez.” [Mâide Sûresi, 5:105]">لاَ يَضُرُّكُمْ مَنْ ضَلَّ اِذَا اهْتَدَيْتُمْ</p>

ferman-ı İlahî teminat verir.

Hem o zât, Âtıf’ın oraya gelmesini istiyor. Ben muhabere edemiyorum. Hem Âtıf nerede olduğunu bilemiyorum. Hem Âtıf başka yerlerde Nur’a ait vazifesi belki var. Hem geçmiş meselede nazar-ı dikkati celbettiği için, böyle parlak bir medrese-i Nuriyede câmide aşikâr umum hizmet-i Nuriyede bulunmasından rakiblerin istifadesi olmazsa iyidir. Sizleri tevkil ediyorum. Nasıl maslahat ve münasip görürseniz, siz benim bedelime Hacı Hâfız’ı çağırıp konuşursunuz. Hatta o mübarek köyden olduğu için o müezzine de selâmımı söyleyiniz. Deyiniz ki: “O mübarek köyde mümkün olduğu kadar hususi fikirlerinizi, meşrebinizi medar-ı münakaşa yapmayınız.”

*el-Bâkî Hüve’l-Bâkî*
*Kardeşiniz*
*Said Nursî*

***
