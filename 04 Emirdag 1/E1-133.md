---
title: "Emirdağ-I 133 : Emirdağlı Hayri'nin mektubu"
no: 133
id: "E1-133"
konu: "Emirdağlı Hayri'nin mektubu"
bolge: "Emirdağ-I"
donem: "Emirdağ 1 Dönemi"
date: 
yazar: "Said Nursî"
---

# Emirdağ-I 133 : Emirdağlı Hayri'nin mektubu

<p class="takdim">[Lâhika'ya geçsin]</p>

<p class="arabic" dir="rtl" title="Meal: “Subhân Allah’ın adıyla” * “Hiçbir şey yoktur ki O'nu hamd ile tesbih etmesin” [İsrâ 17:44]">بِاسْمِهِ سُبْحَانَهُ * وَاِنْ مِنْ شَىْءٍ اِلاَّ يُسَبِّحُ بِحَمْدِهِ</p>

Pek muhterem Üstadım!

Âh mübarek Üstadım! Emirdağı’nda iki cihan serveri Resul-i Ekrem’in bir vârisiyle ve Kuran-ı Azîm’in muazzez nuruyla karşılaştığıma halkedici Rahman’a hesabsız şükürler olsun. Yalnız lâyık olan hürmeti îfa edemediğimizden afvımızı dilenirken bütün arkadaşlar da birlikte bu uğurda canlarımızı kurban etmeye hazırız. Geçende rüyada, doğacak çocuğun adını Said konmasını emretmişsiniz, müsaadeniz var mı?

Suikaste cüret gösteren güruh-u nâriyenin Allah herbirisinin belasını versin. Zehrin dâhil-i beden olduğunu hissedince âcizin bildiği tedbir; bir okkaya yakın tuzlu ılık su veya beş-on aded yumurtanın akı içmeli, kustursun. Arkasından yani kay ettikten sonra müshil için hindyağı almalı. Gerçi panzehirinizin mâşâallah, bârekâllah bunlara ihtiyaç bırakmıyor.

Yakından bütün hizmetinizi yapmaya ve el ve ayaklarınızı hürmetle öpmeğe meftun, duanıza müştak ve muhtaç, âciz, zavallı talebeniz

*Emirdağlı Hayri*

***
