---
title: "Emirdağ-I 101 : Onuncu zehirlenme hadisesi münasebetiyle beş cihetli bir tevafuk"
no: 101
id: "E1-101"
konu: "Onuncu zehirlenme hadisesi münasebetiyle beş cihetli bir tevafuk"
bolge: "Emirdağ-I"
donem: "Emirdağ 1 Dönemi"
date: 
yazar: "Said Nursî"
---

# Emirdağ-I 101 : Onuncu zehirlenme hadisesi münasebetiyle beş cihetli bir tevafuk

<p class="arabic" dir="rtl" title="Meal: “Subhân Allah’ın adıyla” * “Hiçbir şey yoktur ki O'nu hamd ile tesbih etmesin” [İsrâ 17:44]">بِاسْمِهِ سُبْحَانَهُ * وَاِنْ مِنْ شَىْءٍ اِلاَّ يُسَبِّحُ بِحَمْدِهِ</p>

<p class="arabic" dir="rtl" title="Meal: “Allah’ın selâmı, rahmeti ve bereketleri, üzerinize olsun.”">اَلسَّلاَمُ عَلَيْكُمْ وَرَحْمَةُ اللّٰهِ وَبَرَكَاتُهُ</p>

Çok aziz, çok sıddık ve sadık kardeşlerim ve Risale-i Nur cihetinde emin ve hâlis vârislerim,

Çok mânidar ve kuvvetli bir tevafuk ve şakirtlerin sadakatlerine delil, bir zahir keramet-i Nuriyeyi beyan etmeme bir ihtar aldım. Şöyle ki:

Ben vasiyetnamemi yazdığım aynı zamanda, (1) gizli münafıklar, benim itimad ettiğim hizmetçilerimi zabıta tarafından yanıma gelmekten men ettikleri aynı vakitte, fırsat bulup tanımadığım birisiyle sâbık dokuz defadan daha tesirli bir zehir bana yutturdular.

Hem aynı zamanda, (2) Tunuslu ve âlim kardeşlerimizden geçen sene buraya kadar beni görmek için gelip görüşmeden giden Hoca Haşmet, Yozgat’tan buraya yazıyor ki: “Said vefat etmiş, Risale-i Nur’un yüz otuz risalesi muhafaza edilsin, tâ ki ileride tab edeceğiz.”

Hem aynı zamanda (3) Halil İbrahim’in, vefatım hakkında bir hazin mersiye hükmündeki parlak mektubu şakirtleri ağlattırdı.

Hem bu zamana (4) pek çok yakın, Hüsrev’in kendi âdetine muhalif, benim vefatıma dair bir iki mektubunda iki üç gün ömür gibi tabirlerle ecelime işaretleri, bir parça beni müteessir etti. “Acaba ben gidiyorum?” diye endişe ettim.

Hem aynı bu hengâmlarda, (5) en ziyade hayat-ı dünyeviyedeki vazifemi düşünüp “Vefatımdan sonra şakirtler bu dehşetli zamanda benim bedelime de o vazifeyi yapacaklar mı?” diye çok merak ederken; birden Denizli, Milâs, Isparta, İnebolu, ümidimin yüz derece fevkinde ve öyle bir sahabetkârane ve iltizam-perverane o vazifeye koşup başkalarını da ve muallim ve âlimleri de koşturdular ki, beni “hayret! hayret!” içinde bıraktılar.

Elhasıl: Bu beş cihetteki tevafuk, zahir bir keramet-i Nuriyedir.

<p class="arabic" dir="rtl" title="Meal: “Elhamdulillah, bu Rabbimin bir fazlıdır.”">اَلْحَمْدُ لِلّٰهِ هٰذَا مِنْ فَضْلِ رَبِّى</p>

Kardeşlerim! Merak etmeyiniz. Cevşen ve Evrâd-ı Bahâiye bu defa dahi o dehşetli zehrin tehlikesine galebe etti. Tehlike devresi geçti, fakat hastalık devam ediyor. Umum kardeşlerime birer birer selam ve selametlerine dua edip şüphesiz makbul olan dualarını isterim. Ve İnebolu’da ve civarında hem çok hanımların, hem küçücük yavrularının Risale-i Nur’u yazmaya başlamalarını ve Kur’ân dersini çok masumların almasını bütün ruh u canımızla tebrik ederiz.

*el-Bâkî Hüve’l-Bâkî*
*Said Nursî*

***
