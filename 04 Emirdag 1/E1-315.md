---
title: "Emirdağ-I 315 : Mustafa Oruç'un bir mektubu"
no: 315
id: "E1-315"
konu: "Mustafa Oruç'un bir mektubu"
bolge: "Emirdağ-I"
donem: "Emirdağ 1 Dönemi"
date: 
yazar: "Said Nursî"
---

# Emirdağ-I 315 : Mustafa Oruç'un bir mektubu

<p class="takdim">[Merhum Muallim Hasan Feyzi'nin bedeline darulfünun genç talebeleri, pek ciddi nura ihtiyaçlarını hissedip çalışmalarına bir küçük numune olarak bu mektuplarını size gönderiyoruz.]</p>

<p class="arabic" dir="rtl" title="Meal: “Subhân Allah’ın adıyla” * “Hiçbir şey yoktur ki O'nu hamd ile tesbih etmesin” [İsrâ 17:44]">بِاسْمِهِ سُبْحَانَهُ * وَاِنْ مِنْ شَىْءٍ اِلاَّ يُسَبِّحُ بِحَمْدِهِ</p>

<p class="arabic" dir="rtl" title="Meal: “Allah’ın selâmı, rahmeti ve bereketleri, ebedî ve dâimî olarak üzerinize olsun.”">اَلسَّلاَمُ عَلَيْكُمْ وَرَحْمَةُ اللّٰهِ وَبَرَكَاتُهُ اَبَدًا دَائِمًا</p>

Çok mübarek, çok müşfik, Üstadım Efendim Hazretleri!

Lütuf buyurduğunuz kitaplarınızı sonsuz sevinçler içinde aldık. Fıkra ve sözleri ihtiva eden o güzel mecmuayı okuduk. İştirak-i a'mal-i uhreviye düsturunu Merhum Hasan Feyzi'nin güzel yazılarını tasdik ve ruh-u canımızla iştirak ediyoruz. İnşallah a'mal-i uhreviye düsturu ihlasla çalışan sadık Risale-i Nur şakirtlerine Cenab-ı Hakk'ın sonsuz rahmet kapılarını açmasıyla bu ümmet için <span class="arabic" dir="rtl" title="Meal: “âlemlere rahmet olarak” Enbiyâ Sûresi 21:107">رَحْمَةً لِلْعَالَمِينَ</span> âyetinin bir cilvesine mazhar olur. Bu zamanda şeriatin maddi ve manevi ihtiyacatı o kadar artmıştır ki saadet-i ebediyesini kazanmak için elinde cüz'i bir sermaye ile dünyaya gönderilen zayıf insan, eğer aczi fakrı ile beraber o sermayeyi ebedi saadetine medar olacak manevi bir şirkete vermez de kendine güvenirse, o manevi ticarette kazanmak ihtimali pek azalır. Eğer ihlas dairesinde o manevi şirkete iştirak etse pek çok kârlıdır. Bilhassa Risale-i Nur talebelerinin az olduğu şu zamanda Kuran-ı Hakîm ve iman hakaikinin neşrinde hizmet etmek herkese müyesser olmayacak bir manevi kazanç ve fazilettir.

Risale-i Nur'un hizmetinde kullanılmasına mukabil âtîde nur fütuhatını tam yapdığı zaman bütün ehl-i imanın hayır duaları a'mal defterine işlenebilsin. Bundan böyle Risale-i Nur'a hizmette gaye sırf rıza-yı İlahi olmalıdır. Hem umum Risale-i Nur şakirtleri her hususta dua ve himmete muhtaç bizim gibi günahkar ve fakir talebelere hizmetlerini tam yapabilmesi için duaları ind-i ilahîde kabule şayan olsun. Risale-i Nur futuhatını kendine mahsus fevkalade bir tarzda yapıyor ve yapacaktır. Yalnız biz bu işte adi bir vasıta olabiliriz. Risale-i Nur hiçbir şeye alet olamaz ve edilemez. Onun talebeleri ona yaraşacak bir tarzda sâfiliğini muhafaza etmelidir. Umum üniversite talebeleri bilhassa Konyalı Ziya, Feyzi, Mehdi, Bahaddin, Abdurrahîm ve Kastamonulu Aziz ve Ömer ve sâire ve bu aciz talebeniz, ellerinizden öper sıhhat ve afiyetler dileriz.

*Üniversite nurcuları namına*
*Duanıza muhtaç*
*Mustafa Oruç*

***
