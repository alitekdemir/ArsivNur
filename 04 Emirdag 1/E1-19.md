---
title: "Emirdağ-I 19 : Tevafukla keramet nasıl kati sabit oluyor?"
no: 19
id: "E1-19"
konu: "Tevafukla keramet nasıl kati sabit oluyor?"
bolge: "Emirdağ-I"
donem: "Emirdağ 1 Dönemi"
date: 
yazar: "Said Nursî"
---

# Emirdağ-I 19 : Tevafukla keramet nasıl kati sabit oluyor?

<p class="arabic" dir="rtl" title="Meal: “Her türlü noksan sıfatlardan yüce olan Allah’ın adıyla.”">بِاسْمِهِ سُبْحَانَهُ</p>

<p class="arabic" dir="rtl" title="Meal: “Allah’ın selâmı, rahmeti ve bereketleri, üzerinize olsun.”">اَلسَّلاَمُ عَلَيْكُمْ وَرَحْمَةُ اللّٰهِ وَبَرَكَاتُهُ</p>

Aziz, sıddık kardeşlerim!

**Bir sual**: “Tevafukla bu keramet nasıl kati sabit oluyor?” diye kardeşlerimizden birisinin sualine [^1] küçük bir cevaptır.

**Elcevap**: Birşeyde tevafuk olsa, küçük bir emare olur ki, onda bir kasıt var, bir irade var. Rastgele bir tesadüf değil. Ve bilhassa tevafuk birkaç cihette olsa, o emare tam kuvvetleşir. Ve bilhassa yüz ihtimal içinde iki şeye mahsus ve o iki şey birbiriyle tam münasebettar olsa, o tevafuktan gelen işaret sarih bir delalet hükmüne geçer ki, bir kast ve irade ile ve bir maksat için o tevafuk olmuş, tesadüfün ihtimali yok.

İşte bu mesele-i Miraciye de aynen böyle oldu. Doksan dokuz gün içinde yalnız Leyle-i Regaip ve Leyle-i Miraca yağmur ve rahmetin tevafuku ve o iki gece ve güne mahsus olması.. daha evvel ve daha sonra olmaması.. ve ihtiyac-ı şedidin tam vaktine muvafakatı.. ve Miraciye Risalesinin burada çoklar tarafından şevkle kıraat ve kitabet ve neşrine rastgelmesi.. ve o iki mübarek gecenin birbiriyle bir kaç cihette tevafuk etmesi.. ve mevsimi olmadığı halde acip gürültülerle, söylenmeyecek maddi manevi zemin gürültüleriyle feryatlarına tehditkârâne ve tesellidarâne tevafuk etmesi.. ve ehl-i imanın meyusiyetinden teselli aramalarına ve dalâletin savletinden gelen vesvese ve zaafiyete karşı kuvve-i maneviyenin takviyesini istemelerine tam tevafuku.. bu geceler gibi şeair-i İslamiyeye karşı hürmetsizlik edenlerin hatalarına bir tekdir olarak, “Kâinat bu gecelere hürmet eder, neden siz etmiyorsunuz?” diye manasında, kesretli rahmetle şeâir-i İslamiyeye karşı, hatta semavat ve feza-yı âlem hürmetlerini göstermekle tevafuk etmesi, zerre miktar insafı olan bilir ki, bu işte hususi bir kast ve irade ve ehl-i imana hususi bir inayet ve merhamettir. Hiçbir cihetle tesadüf ihtimali olamaz.

Demek hakikat-ı Miraç, bir mucize-i Ahmediye (a.s.m.) ve keramet-i kübrâsı olduğu ve Miraç merdiveniyle göklere çıkması ile zat-ı Ahmediyenin (a.s.m.) semavat ehline ehemmiyetini ve kıymetini gösterdiği gibi, bu seneki Miraç da zemine ve bu memleket ahalisine kâinatça hürmetini ve kıymetini gösterip bir keramet gösterdi.

*Duanıza muhtaç kardeşiniz*
*Said Nursî*

[^1]: Hem maddi, hem manevi birkaç cihette sorulan bir suale, mecburiyet tahtında bir cevabın sualinin ahirinden ikinci kelime (hedef) yerinde sehven (sebep) yazılmıştır. “Hedef” olarak tashih ediniz.

***

[^1]: Bu sualin sorulmasına neden olan mektuplar için bk. Emirdağ-I Arşivi n.17 ve n.18
