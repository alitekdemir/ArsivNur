---
title: "Emirdağ-I 427 : Asâ-yı Musa ile Zülfikar, Şam-ı Şerif'teki ulemaya gösterilsin"
no: 427
id: "E1-427"
konu: "Asâ-yı Musa ile Zülfikar, Şam-ı Şerif'teki ulemaya gösterilsin"
bolge: "Emirdağ-I"
donem: "Emirdağ 1 Dönemi"
date: 
yazar: "Said Nursî"
---

# Emirdağ-I 427 : Asâ-yı Musa ile Zülfikar, Şam-ı Şerif'teki ulemaya gösterilsin

<p class="takdim">[Çok rahatsızlık ve mektupların çok olmasından pek kısa cevap vermemden gücenmeyiniz.]</p>

<p class="arabic" dir="rtl" title="Meal: “Subhân Allah’ın adıyla” * “Hiçbir şey yoktur ki O'nu hamd ile tesbih etmesin” [İsrâ 17:44]">بِاسْمِهِ سُبْحَانَهُ * وَاِنْ مِنْ شَىْءٍ اِلاَّ يُسَبِّحُ بِحَمْدِهِ</p>

<p class="arabic" dir="rtl" title="Meal: “Allah’ın selâmı, rahmeti ve bereketleri, ebedî ve dâimî olarak üzerinize olsun.”">اَلسَّلاَمُ عَلَيْكُمْ وَرَحْمَةُ اللّٰهِ وَبَرَكَاتُهُ اَبَدًا دَائِمًا</p>

Aziz, sıddık kardeşlerim!

**Evvelen**: Seksen sene bâki bir ömrü bahtiyarlara temin eden Ramazan-ı Şerifinizi tekraren ruh u canımızla tebrik ve Asâ-yı Musa'ların bize gelmesi ve Sirac-ün Nur'un ilerlemesi bu mübarek Ramazan'ın büyük bir bereketi ve firdevsî bir hediyesidir.

**Sâniyen**: Mucizeli Kuran'ın yirmidördüncü cüzü emsali gibi mükemmeldir. Cenab-ı Hak her bir harfine mukabil kâtibinin defter-i hasenatına leyle-i Kadir'deki okunan herbir harfin sevabı gibi haseneler yazsın, âmin. Ve Merhum Şehid Hafız Ali'nin vârisi Mustafa'nın bize gönderdiği Sirac-ün Nur hakikaten çok güzel, çok mükemmel, hem Hafız Ali'nin, hem İslam Köyü'nün hesabına bir hediye-i ramazaniye olarak kabul edilmiş. Cenab-ı Hak, her bir harfine mukabil yazanın defter-i hasenatına yüzer hasene yazdırsın amin. Ve hakiki bir Abdurrahman hem Hafız Ali hem Lütfü vârisi, mübareklerin kahramanı Küçük Ali'nin bize gönderdiği Asâ-yı Musa ile Zülfikarı, has bir talebe ile Şam-ı Şerif'e gönderip orada Eski Said'in ehemmiyetli talebelerinden oraya hicret eden Molla Abdülmecid vasıtasıyla oradaki ulemaya gösterilsin. Ve makine mahsulü gönderdiğimiz nüshalarının sönük kelimelerine mehaz olsun. Hem orada arabî lisanına bir heyet-i ulemâ tercüme edip inşallah arabî ibaresiyle dahi ileride orada tabedilecek, oradan sonra Mısır'a giden nüshalara da mehaz olmak için gönderilecek, diye beş on gün sonra göndereceğiz. Tâ Küçük Ali'ye büyük sevaplar kazandırsın.

**Sâlisen**: Safranbolu’daki hâlis kardeşlerimizden Hıfzı’nın küçük medrese-i Nuriyesi olan hanesindeki küçük ve çok çalışkan masumları yedi yaşında Yılmaz ve on üç yaşında Hüsnü’nün ve onlar gibi Nura çalışan muhterem validelerinin mübarek kalemleriyle yazdıkları tebriklerini, umum Safranbolu ve Eflâni medrese-i Nuriyesi namına bu Ramazan’ın bir firdevsî teberrükü hesabına kabul ettik. Yılmaz’ın rüyası aynen çıkmış.

**Râbian**: Eflâni’nin hakikaten küçük kahramanlarından Mustafa Sungur’un güzel ve samimi mektubunun bir kısmı Lâhika'ya geçecek. Elhak, Mustafa Osman’ın, Mustafa Oruç ve Mustafa Sungur gibi iki namdaş ve Nur hizmetinde pek ciddi arkadaş bulması, sadakatinin ve muvaffakiyetinin bir kerameti hükmündedir. Hususen Safranbolu Hasan Feyzi’si olan Ahmed Fuad’ın ve sair o mektuplarında isimleri bulunanlara birer birer selam ve dua ediyoruz ve onların fevkalâde gayretlerini tebrik ediyoruz. Umum kardeşlerimize binler selam ediyoruz.

*el-Bâkî Hüve’l-Bâkî*
*Hasta ve duanıza muhtaç kardeşiniz*
*Said Nursî*
