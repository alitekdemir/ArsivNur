---
title: "Emirdağ-I 17 : Regaib gecesi yağan kesretli yağmur"
no: 17
id: "E1-17"
konu: "Regaib gecesi yağan kesretli yağmur"
bolge: "Emirdağ-I"
donem: "Emirdağ 1 Dönemi"
date: 
yazar: "Said Nursî"
---

# Emirdağ-I 17 : Regaib gecesi yağan kesretli yağmur

<p class="arabic" dir="rtl" title="Meal: “Her türlü noksan sıfatlardan yüce olan Allah’ın adıyla.”">بِاسْمِهِ سُبْحَانَهُ</p>

<p class="arabic" dir="rtl" title="Meal: “Regaib gecesinde yağan yağmur katreleri adedince Allah'ın selamı, rahmeti ve bereketleri üzerinize olsun.”">اَلسَّلاَمُ عَلَيْكُمْ وَرَحْمَةُ اللّٰهِ وَبَرَكَاتُهُ بِعَدَدِ قَطَرَاتِ الْمَطَرِ لَيْلَةَ الرَّغَائِبِ</p>

Aziz kardeşlerim!

Size iki pusulayı Leyle-i Regaib'ten altı saat evvel yazdım. Hizbü’n-Nuriye ve Hüsrev’in kâğıdı ile teslimden sonra, katiyen benim kanaatim de böyledir ki; bir nevi mucize-i Ahmediye (A.S.M) olarak, iki aydan beri kuraklık ve yağmursuzluk mütemadiyen her tarafta başlamıştı. Daima namazlardan sonra pek çok dualar akim kalıyordu. Herkes meyusiyetinden derd-i maişet endişesiyle kalben ağlarken, birden Leyle-i Regaib'te bütün ömrümde hiç işitmediğim ve başkalar da işitmediği, üç saatte yüz defa, belki fazla tekrarla melek-i ra’dın bu yüksek ve şiddetli tesbihatıyla öyle bir rahmet yağdı ki, en muannide dahi Leyle-i Regaib'in kudsiyetini ve Hazret-i Risaletin bir derece, bir cihette âlem-i şehadete teşrifini umum kâinat ve bütün asırlar nazar-ı ehemmiyetle karşıladığını ve Rahmeten li’l-Âlemîn olduğunu ispat etti ve “kâinat o geceyi alkışlıyor” diye gösterdi.

Acaba dualarımızda Isparta bu memleketle beraber midir, bu yağmurda hissesi var mıdır, merak ediyorum? Şimdiye kadar çok emârelerle Risale-i Nur bir vesile-i rahmet olmasından, bu rahmet ima eder ki, herhalde bir fütuhatı perde altında vardır ve belki serbestiyetine bir işarettir. [^1] Hem burada Lemalar’ın verdiği iştiyak cihetiyle yazıcıların çoğalması, inşallah bir nevi makbul dua hükmüne geçti.

*Duanıza muhtaç kardeşiniz*
*Said Nursî*
*Risale-i Nur Talebeleri namına*
*Mehmed (Evet ) | Ceylan (Evet )*

***

***
[^1]: Sonra tahakkuk etti ki; aynı zamanda hem fütuhatı, hem serbestiyeti perde altında olmuştur.
