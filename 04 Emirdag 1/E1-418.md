---
title: "Emirdağ-I 418 : Mahkemede Son Söz’den bir parçadır"
no: 418
id: "E1-418"
konu: "Mahkemede Son Söz’den bir parçadır"
bolge: "Emirdağ-I"
donem: "Emirdağ 1 Dönemi"
date: 
yazar: "Said Nursî"
---

# Emirdağ-I 418 : Mahkemede Son Söz’den bir parçadır

## Mahkemede Son Söz'den bir parçadır.

Madem cumhuriyet prensipleri, hürriyet- i vicdan kanunuyla dinsizlere ilişmiyor. Elbette mümkün olduğu kadar dünyaya karışmayan ve ehl-i dünya ile mübareze etmeyen ve ahiretine ve imanına ve vatanına dahi, nâfi' bir tarzda çalışan dindarlara da ilişmemek gerektir, elzemdir. Bin seneden beri bu milletin gıda veya ilaç gibi bir hacet-i zaruriyesi olan takvayı ve salahati, bu mazhar-ı enbiya olan Asya’da hükmeden ehl-i siyaset yasak etmez ve edemez biliyoruz.

Vatan ve millet ve asayişin menfaati hesabına bunu da hatırlatmak bir vazife-i vataniyem olması cihetiyle derim:

Böyle bize ve Risale- i Nur’a az bir münasebetle hükümete sorguya almak, gücendirmek yüzünden vatana ve asayişe dindarane menfaati ve anarşiliğe karşı kuvvetli bir sed teşkil eden yüzbinler adamları idare aleyhine fikren çevirmeye yol açar ve anarşiliğe meydan verir.

Evet Risale-i Nur ile imanlarını kurtaran ve millete zararsız ve tam menfaattar bir vaziyete girenler yüz binden çok ziyadedir. Hükümet-i cumhuriyenin belki her dairesinde ve milletin her tabakasında faideli ve müstakimane bir surette bulunuyorlar. Bunları gücendirmek değil, belki himaye etmek lazımdır.

***

Hulasa-i kelam: Ehl-i hükümetin ve ehli siyasetin ve ehl-i idare ve inzibatın ve adliye ve zabıtanın bizimle uğraşacak hiçbir işi yoktur. Olsa olsa dünyada hiçbir hükümetin müdafaa edemediği ve aklı başında hiçbir insanın hoşlanmadığı küfr-ü mutlakın ve dehşetli bir taun-u beşerî olan maddiyunluktan gelen zındıkanın taassubuyla bir kısım gizli zındıklar şeytanetle bazı resmî memurları aldatarak evhamlandırıp aleyhimize sevk etmek var.

Biz de deriz: Değil böyle birkaç vehhamı, belki dünyayı aleyhimize sevk etseniz, Kuran’ın kuvvetiyle Allah’ın inayetiyle yine kaçmayız, o irtidatkar küfr-ü mutlaka, o zındıkaya karşı teslim-i silah etmeyiz!..

***

Eğer bu sekiz sene bana dikkatle bakan ve ilişmeyen Kastamonu hükümetini; ve dokuz sene evvel, bir- iki risalenin, bir- iki meselesiyle yalnız bir sene ceza verebilen, başkasına ilişmeyen Eskişehir Mahkemesini; ve bir sene evvel Risale-i Nur’un bütün eczalarını üç ay tetkikten sonra aynen iade eden Isparta Adliyesini itham edebilirlerse, bize ilişebilirler. Yoksa keyfî bir kanunsuzluktur.

***

...Ekser vilayetlere Risale- i Nur ve Şakirdleri girmişler. Herhalde Denizli’ye eğer girmemişse girecek. Böyle hasbî, fahrî bir tarzda fenalığı, ahlaksızlığı, anarşiliği, serseriliği izaleye ciddi çalışan ve tesiratını Kastamonu’da ve Isparta havalisinde gösteren yılmaz ve geri çekilmez bir inzibat kuvvetini, buranın yani Denizli'nin emniyet dairesi nazara alıp asayiş lehinde istimal etmek varken bu kuvvete endişeli ve müttehem nazarıyla baksa, birkaç cihette zarardır diye arz ediyorum.

***

...Madem hükümet-i cumhuriye, cumhuriyetteki hürriyet-i vicdan düsturuyla dinsizlere ve sefahetçilere ilişmiyor. Elbet dindarlara ve takvacılara da ilişmemek gerektir. Ve madem dinsiz bir millet yaşamaz.. ve Asya din noktasında Avrupa’ya benzemez.. ve İslamiyet, hayat-ı şahsiye ve uhreviye cihetinde Hristiyanlığa uymaz.. ve dinsiz bir müslüman, başka dinsizler gibi olmaz.. ve bu bin senedenberi dünyayı diyanetiyle ışıklandıran ve bütün dünyanın tehacümatına karşı salabet-i diniyesini kahramanane muhafaza eden bu vatandaki milletin bir ihtiyac-ı fıtrîsi hükmüne geçen diyanet ve salahat ve bilhassa iman hakikatlerinin öğrenmesi yerlerine hiçbir terakkiyat, hiçbir medeniyet o ihtiyacı onlara unutturamaz. Elbette bu vatandaki millete hükmeden bir hükümet, Risale- i Nur’a adalet ve kanun ve asayiş cihetinde ilişmez ve iliştirmemeli.

***

Eskişehir Mahkemesi, yüzer Risaleyi ve mektupları dört ay tetkikten sonra yalnız yüz yirmide on beş adama altışar ay ceza ve bana da, yüz Risaleden yalnız bir iki Risalede on beş kelime ile bir sene ceza verebildi. Tarikatçılık ve cemiyetçilik ve şapka meselelerinde beraat ettirdiler ve biz dahi o cezayı çektik. Ondan sonra Kastamonu’da çok defa taharrilerde hiçbir ilişiğimizi bulmadılar. Ve geçen sene Isparta’da mahrem ve gayr-ı mahrem Risale-i Nur’un bütün eczaları bila-istisna hükümetin eline geçti. Üç ay tetkikten sonra umumu sahiplerine iade edildi.

Madem hakikat budur. Beni ve Risale-i Nur’un şakirdlerini itham eden o kanunlar namına kanunsuz ve garaz ve hissiyatla bizi muaheze edenler, bizden evvel Eskişehir Mahkemesini, hem Kastamonu hükümetini ve zabıtasını hem Isparta Adliyesini itham edip onları, varsa suçumuza tam teşrik ediyorlar. Çünkü bir suçumuz olsaydı, bu üç hükümet, yakınında çok zaman tecessüs ile görmedi veya aldırmadı. Bizden ziyade onlar suçlu olurlar.

***

Ben ve bana yakın ve benimle görüşbilen bütün dostlarımı işhad ve kasemle temin ederim ki: On seneden beri iki reisten ve bir mebustan ve Kastamonu valisinden başka hükümetin erkanını ve vükelasını ve kumandanları, memurları, mebusları kimler olduğunu bilmiyorum ve bilmeyi de merak etmemişim. Acaba hiç imkanı var mı ki bir adam mübareze ettiği adamları tanımasın ve bilmeyi merak etmesin? Dost mu, düşman mı, karşısındaki adamı tanımasına ehemmiyet vermesin? Bu hallerden anlaşılıyor ki bil’iltizam, her halde beni mahkum etmek için gayet asılsız bahaneleri icad ederler.

Madem keyfiyet böyledir, ben de buranın mahkemesine değil, belki o insafsızlara derim: Ben sizin bana vereceğiniz en ağır cezanıza da beş para vermem, hiç ehemmiyeti yok. Çünkü ben kabir kapısında yetmiş yaşındayım. Böyle mazlum ve masum bir iki sene hayatı, şehadet mertebesiyle değiştirmek benim için büyük saadettir. Risale-i Nur’un binler hüccetleriyle kati imanım var ki ölüm bizim için bir terhis tezkeresidir. Eğer idam da olsa, bizim için bir saat zahmet, ebedî bir saadetin ve rahmetin bir anahtarı olur. Fakat siz ey zındıka hesabına adliyeyi şaşırtan ve hükümeti bizimle sebepsiz meşgul eden insafsızlar! Kati biliniz ve titreyiniz ki, siz idam-ı ebedî ile ve haps-i münferid ile mahkum oluyorsunuz. İntikamımız sizden pek çok ve muzaaf bir surette alınıyor görüyoruz, hatta size acıyoruz.

*Mevkuf*
*Said Nursî*

***

> 1. Bu müdafa başka müdafaalardan parça alıntılar yapılarak hazırlanmıştır. Alıntı yapılan yerler için bk. Denizli Arşivi n.1, n.4, n.6, n.9, n.10, n.13
