---
title: "Emirdağ-I 43 : Hakikat dersimi, Üveysî bir surette İmam-ı Ali’den (r.a.) almışım"
no: 43
id: "E1-43"
konu: "Hakikat dersimi, Üveysî bir surette İmam-ı Ali’den (r.a.) almışım"
bolge: "Emirdağ-I"
donem: "Emirdağ 1 Dönemi"
date: 
yazar: "Said Nursî"
---

# Emirdağ-I 43 : Hakikat dersimi, Üveysî bir surette İmam-ı Ali’den (r.a.) almışım

<p class="arabic" dir="rtl" title="Meal: “Her türlü noksan sıfatlardan yüce olan Allah’ın adıyla.”">بِاسْمِهِ سُبْحَانَهُ</p>

<p class="arabic" dir="rtl" title="Meal: “Allah’ın selâmı, rahmeti ve bereketleri, üzerinize olsun.”">اَلسَّلاَمُ عَلَيْكُمْ وَرَحْمَةُ اللّٰهِ وَبَرَكَاتُهُ</p>

Aziz, sıddık kardeşim!

Size bu defa Risale-i Nur’un 130 parçasından birisi olan Âyet-ül Kübra namında matbu bir risaleyi, uzun bir mektup yerinde gönderiyorum. Bu risale bizimle beraber müsadere edilmişti. Şimdi beraat kazandı, bize teslim oldu. Üstünde ismim yazılmadı, siz de ihtiyat edersiniz.

Zatınızın şahsıma karşı haddimden pek çok ziyade hüsn-ü zannınızı, Risale-i Nur’un şahs-ı manevîsi namına kabul edebilirim. Yoksa kendimi o makamlarda görmek benim haddim değil.

Hem Risale-i Nur mesleği tarikat değil, hakikattir, Sahabe mesleğinin bir cilvesidir. Bu zaman tarikat zamanı değil, imanı kurtarmak zamanıdır. Risale-i Nur, bu hizmeti lillâhilhamd en müşkül ve ağır zamanlarda yapmış ve yapıyor. Risale-i Nur dairesi, Hazret-i Ali (r.a.) ve Hasan (r.a.) ve Hüseyin’in (r.a.) ve Gavs-ı Âzam'ın (k.s.) ihbarat-ı gaybiyeleriyle şakirtlerinin bu zamanda bir dairesidir. Çünkü Hazret-i Ali (r.a.) üç keramet-i gaybiyesiyle Risale-i Nur’dan haber verdiği gibi, Gavs-ı Âzam (k.s.) da kuvvetli bir surette Risale-i Nur’dan haber verip tercümanını teşcî etmiş. Bu mahrem dört risale, Keramet-i Aleviye ve Gavsiyeye ait dört risale, inşallah bir vakit size gönderilebilir. Mahkeme ehl-i vukufu, onlara itiraz edememiş. Yalnız “Bu yazılmamalıydı” diye küçük bir tenkit etmişler. Ben de cevap verdim, onlar sustular. Zaten Üveysî bir surette doğrudan doğruya hakikat dersimi Gavs-ı Âzam'dan (k.s.) ve Zeynelâbidîn (r.a.) ve Hasan (r.a.), Hüseyin (r.a.) vasıtasıyla İmam-ı Ali’den (r.a.) almışım. Onun için, hizmet ettiğimiz daire onların dairesidir.

*el-Bâkî Hüve’l-Bâkî*
*Kardeşiniz*
*Said Nursî*

***
