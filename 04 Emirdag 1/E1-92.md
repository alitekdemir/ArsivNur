---
title: "Emirdağ-I 92 : Asa-yı Musa ve Zülfikar mecmuaları hakkında"
no: 92
id: "E1-92"
konu: "Asa-yı Musa ve Zülfikar mecmuaları hakkında"
bolge: "Emirdağ-I"
donem: "Emirdağ 1 Dönemi"
date: 
yazar: "Said Nursî"
---

# Emirdağ-I 92 : Asa-yı Musa ve Zülfikar mecmuaları hakkında

<p class="arabic" dir="rtl" title="Meal: “Her türlü noksan sıfatlardan yüce olan Allah’ın adıyla.”">بِاسْمِهِ سُبْحَانَهُ</p>

<p class="arabic" dir="rtl" title="Meal: “Asa-yı Musa risalesinden yazmakta olduğunuz harfler adedince Allah'ın selamı, rahmeti ve bereketleri üzerinize olsun.”">اَلسَّلاَمُ عَلَيْكُمْ وَرَحْمَةُ اللّٰهِ وَبَرَكَاتُهُ بِعَدَدِ حُرُوفِ مَا تَكْتُبُونَ مِنْ رِسَالَةِ عَصَاىِ مُوسٰى</p>

Aziz, sıddık kardeşlerim ve hizmet-i imaniyede azimkâr kardeşlerim!

**Evvelâ**: Birinci vazife-i Nuriye, inşallah matbaanın pek çok fevkinde iş görecek. Hem şimdi de şakirdlerine büyük sevaplar ve kuvvetli imanî hizmetler veriyor. Acaba bu vazife ileri gidiyor mu, yoksa bu kışın ağır şeraitiyle geri mi kalıyor?

İkinci vazifede, Onuncu Söz zeyilleriyle beraber, iki mucizat risaleleri ve zeyillerinin âhirinde bulunmak lâzımdır. Birinci vazifesini bitirenler yine mevcudu varsa, bir cild içine almaya çalışsınlar, yoksa tedarik etsinler. Çünkü âlem-i İslam, şimdiki intibahı ve vahdet-i İslama çalışması, herhalde Risale-i Nur gibi eserleri arayacak ve büyük dairelerin geniş nazarlarına elbette büyük mecmualar lâzımdır.

**Sâniyen**: Sizin bana yardımınız iki cihetle pek zâhir ve pek büyüktür:

- **Birincisi**: Sizin fütursuz hizmet-i nuriyede çalışmanız, benim bütün musibetlerimi ve sıkıntılarımı hiçe indiriyor, bilakis sürurlara kalbediyor.

- **İkinci Cihet**: Katiyen biliniz ki, duanız onların ağır ve işkenceli zulümlerini, benim hakkımda inayetkâr, maslahattar merhametlere çevirmesine sebep olduğuna katiyen şüphem kalmadı.

Ezcümle: Memurları ve halkları benden ürkütmeleri, beni büyük hatalardan ve tasannulardan ve ihlasa münafi hâletlerden ve vaktimi zayi etmekten kurtarıp kader-i İlahînin hakkımda, zulm-ü beşerî içinde tam adaletini ve inayetini gösterdi. Buna kıyasen başıma ne gelse, altında bir rahmet var. Yalnız benimle meşgul olmaları için on dirhem zararım, Risale-i Nur'un onbin lirasını kurtarıyor. Onun için siz hiç beni merak etmeyiniz. Hatta bazen damarlarıma dokunduracak tarzdaki ihanetlerine karşı beddua etmek isterken, onların yakında ölüm idamıyla kabir, haps-i münferidde azapları ve bu ihanetlerinin neticesinde bana ait maslahatları ve hizmetimize menfaatleri düşündükçe, bedduadan vazgeçiyorum.

**Sâlisen**: Her hafta bir-iki mektubunuz bana hem şifa, hem medar-ı teselli ve manevi bir sohbetle sizinle görüşmeye vesile olmasından, kemal-i şevk ile postayı bekliyorum. Umumunuza birer birer selam ve dua.

*Said Nursî*

***
