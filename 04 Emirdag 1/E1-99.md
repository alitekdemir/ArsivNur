---
title: "Emirdağ-I 99 : Kardeşlerim! Birkaç gündür sol kolum çok ağrıyor, gece rahatsız ediyor"
no: 99
id: "E1-99"
konu: "Kardeşlerim! Birkaç gündür sol kolum çok ağrıyor, gece rahatsız ediyor"
bolge: "Emirdağ-I"
donem: "Emirdağ 1 Dönemi"
date: 
yazar: "Said Nursî"
---

# Emirdağ-I 99 : Kardeşlerim! Birkaç gündür sol kolum çok ağrıyor, gece rahatsız ediyor

<p class="arabic" dir="rtl" title="Meal: “Subhân Allah’ın adıyla” * “Hiçbir şey yoktur ki O'nu hamd ile tesbih etmesin” [İsrâ 17:44]">بِاسْمِهِ سُبْحَانَهُ * وَاِنْ مِنْ شَىْءٍ اِلاَّ يُسَبِّحُ بِحَمْدِهِ</p>

<p class="arabic" dir="rtl" title="Meal: “Allah’ın selâmı, rahmeti ve bereketleri, ebedî ve dâimî olarak üzerinize olsun.”">اَلسَّلاَمُ عَلَيْكُمْ وَرَحْمَةُ اللّٰهِ وَبَرَكَاتُهُ اَبَدًا دَائِمًا</p>

Aziz, sıddık kardeşlerim!

Salahaddin İnebolu sebatkâr talebeleri namına bu mektubu buraya göndermiş. Biz de o fedakâr kardeşlerimizin hatırları için Lâhika’ya yazdık. Siz dahi ondan münasip gördüğünüz parçayı kaydedersiniz. Hem bana yazıyor ki, “tab için onların verdikleri masrafı bize iade etmeyiniz. Risale-i Nur’un başka bir işine sarfedilsin.” Siz ona yazınız: “Madem başkalarınki iade edildi, sizin ki de sizde kalsın, muhafaza ediniz.”

Kardeşlerim! Siz müteessir olmayınız, hem merak etmeyiniz. Yalnız dua ile bana yardım ediniz. Çünkü birkaç gündür sol kolum çok ağrıyor, gece rahatsız ediyor. Kimseyi yanıma bırakmadığımdan, oda içindeki zaruri işlerimi zahmetle yapabilirim. Zannederim eskidenberi bende bulunan kulunç illetinin bir şubesidir ki, buranın mizacıma çok dokunan maddi havası ve kışı, o insafsızların evhamlı tazyikatları ve manevi kışı, damarıma dokunuyor. Âdeta bir yarım nüzul isabeti gibi ızdırab çektim. Fakat lillahilhamd sizin makbul dualarınız, o tehlikeyi de hafif bir surete çevirdi. İnşallah o suret te geçer, çok sevaplı faydası yerinde kalır.

Kardeşlerim! Salahaddin'in yazısına göre, o havalide dahi Asâ-yı Musa Mecmuası çok faaliyettedir, fütuhat yapıyor. Demek o tarafta o çok ehemmiyetli vazife-i nuriyeyi yapıyor. Yüzbin elhamdülillah, yazanlara da yüz mâşâallah, bârekâllah! Duanıza muhtaç ve her vakit duanızdan istifade eden kardeşiniz,

*Said Nursî*

***
