---
title: "Emirdağ-I 378 : Mehmed Feyzi’nin mektubu"
no: 378
id: "E1-378"
konu: "Mehmed Feyzi’nin mektubu"
bolge: "Emirdağ-I"
donem: "Emirdağ 1 Dönemi"
date: 
yazar: "Said Nursî"
---

# Emirdağ-I 378 : Mehmed Feyzi’nin mektubu

<p class="takdim">[Çizgiler ortasındaki parçalar Lâhika'ya, hem o parçadan bir kısmını yani ikinci çizgiden sonra Asa-yı Musa'nın ahirinde Feyzi'nin yazdığı Lugatname'den evvel yazılsın. Biz kaydettik.]</p>

<p class="arabic" dir="rtl" title="Meal: “Subhân Allah’ın adıyla” * “Hiçbir şey yoktur ki O'nu hamd ile tesbih etmesin” [İsrâ 17:44]">بِاسْمِهِ سُبْحَانَهُ * وَاِنْ مِنْ شَىْءٍ اِلاَّ يُسَبِّحُ بِحَمْدِهِ</p>

<p class="arabic" dir="rtl" title="Meal: “Allah’ın selâmı, rahmeti ve bereketleri, ebedî ve dâimî olarak üzerinize olsun.”">اَلسَّلاَمُ عَلَيْكُمْ وَرَحْمَةُ اللّٰهِ وَبَرَكَاتُهُ اَبَدًا دَائِمًا</p>

Çok sevgili, çok müşfik Üstadımız Efendimiz Hazretleri!

Her cihetle düstur-u ehl-i sünneti bihakkın muhafaza edip mertebe-i şeriat ve mertebe-i hakikate tam riayetle ve her mertebe ehlinin meşrebine muvafık, mezâkına mutabık, hak ve hakikat üzere makam-ı sıddıkiyette fevkalade bir tetkikle hakaik-i imaniye ve Kuraniyeyi beyan ettiği ehl-i hakikat ve ehl-i şeriat ve ehl-i fence musaddak ve müsellem olan Risale-i Nur'a bir kısım bidatkâr hocalar itâle-i lisan ederek, nuruna karşı göz kapatarak Şah-ı Velayet'in o harika keramât-ı kudsiyesini ve ihbârat-ı gaybiyesini kör olup görmüyorlar. İnkâr derecesinde ahmakâne bir temerrüdle Vehhabiliklerini izhar ediyorlar. Feyâ subhanallah! Bunlar ehl-i sünnetin "Keramât-ı evliya hak" düsturuna bütün bütün zıd olarak insaniyetin her devresinde yeryüzünde umur-u bâtınaya vâkıf ve serâir-i ahvâle muttali binler harikaları Cenab-ı Hakk'ın onlara ikram ettiği milyonlar evliyanın, başta Şah-ı Velayet'in zâhir, bâhir keramâtlarını ve ihbarât-ı gaybiyelerini inkâr mı etmek istiyorlar? Hadlerine mi düşmüş.

Sevgili Üstadım! Bunlar inad ve hasedlerinden ister patlasınlar, ister çatlasınlar, bütün planları esassız, temelsiz ve çürüktür. Cenab-ı Hakk'a hadsiz şükür olsun ki Sevgili Üstadımızın şahs-ı manevîsi ve lisan-ı hakikisi ve seyf-i maneviye-i bedîiyesi olan Risale-i Nur, i'cazkâr lisanıyla konuşuyor, onları susturuyor. Ve şems-i maneviye-i hidayet olarak aktâr-ı âleme ifâza-i envar edip

<p class="arabic" dir="rtl" title="Meal: “Halbuki kafirler istemeseler de Allah nurunu tamamlayacaktır.” [Saff Sûresi, 61:8]">وَاللّٰهُ مُتِمُّ نُورِهِ وَلَوْ كَرِهَ الْكَافِرُونَ</p>

ayetinin bir hakikatini güneş gibi gösteriyor. Bunlar ahmaklıklarından üflemek isteseler dahi sönmek değil, belki nurunun lemaları daha ziyade parlayacaktır.

--- Buradan nihayete kadar Lugatçe'nin başında yazılacaktır. Biz yazdık ---

Çok sevgili Üstadım! Bu ihtiyar, sahtekâr, bidakârlara mukabil Risale-i Nur’dan tam ders alan münevver, takdirkâr, bahtiyar gençlik dahi böyle söylüyor:

Maneviyat denizinin coşkun ve kükremiş mevceleri ortasında çok biçarelerin sarsılmış ve kuvvetini kaybetmiş imanının yegâne kurtuluş gemisi ve o geminin hedef ittihaz edeceği Risale-i Nur’un, inkâr edilmeyecek kadar bir kudretle nurlandırdığı saadet-i ebediye perestişgâhının yine parlak nurudur. Onun içinde maddiyattan ziyade ruhiyatın tecellisi her bir sahifesinde kari’lerin vâzıhan gördüğü burada, dünyada, gafletle kendilerinden geçenler ve âdeta ölümü hiç olmak gibi, en aşağı bir mertebeye kadar indiren gafil yolcular ve böylelikle zulmet âleminde misafir olduklarını hâlâ sezemeyen bedbahtlar, Risale-i Nur’un aydınlattığı yollara nazarlarını çevirdikleri zaman kabrin bir saadet-i ebediye kapısı, ölümün de yok olmak değil, saadet-i bâkiyeye vâsıl olacağını bihakkın gösteren bir hidayet kaynağı olduğunu anlayacaklar. Belki de kalblerinin ücra bir köşesinde bîhaber olarak saklı kalan zayıf imanlarının sönük ziyasını Risale-i Nur’un nuruyla parladığı anda fâni âlemlerin fâniliklerinden kurtulup bâki âlemlerin bâkiliklerine ulaşan sırrın aydınlık yolunu hissedecekler. Böylece gafillerin gafletten uyanmaları, kudsî Üstadımızın yegâne gayesidir. Risale-i Nur’un hedefini bu suretle bir nebze açıklarken insaniyetin nazarını ruhun, maneviyatın nihayetsiz ufuklarına dikmelerini temenni ediyoruz. Zira ağaran fecirde bir nur parlıyor. Bu nur ki, imanın nuru ve o nuru gösteren Risale-in Nur’un nurudur.

İşte ey kardeş, ey dindaş! Hissiyatının bütün mevcudiyetiyle bu envâr-ı imaniyeyi ruhunun tâ derinliklerinden kopup gelen bir sadakat ve muhabbetle sarılarak, hiç şübhesiz beşerin fevkinde bir kudret ve Cenab-ı Hakk’ın inayet-i İlahiyesiyle bu Risale-i Nur’un meydana geldiğini bil ve o büyük Üstad’ın hârikası önünde tâzimle eğilmeyi bir vicdan borcu addet.

Ey ruhları dalgalandıran ve kaleminden şimşekler çaktıran muhterem Üstad! Senin azametli hârikanın en büyük nişanesi olan Risale-i Nur’un nuru, kararmaya yüz tutan iman ufuklarını nurlandırdı ve aydınlattı ve ebede kadar da aydınlatacaktır inşallah.

*Kastamonu Risale-i Nur şakirdlerinden*
*Mehmed Feyzi*
