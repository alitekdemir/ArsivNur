---
title: "Emirdağ-I 129 : Hasan Feyzi’nin şehname değerindeki yeni mektubu"
no: 129
id: "E1-129"
konu: "Hasan Feyzi’nin şehname değerindeki yeni mektubu"
bolge: "Emirdağ-I"
donem: "Emirdağ 1 Dönemi"
date: 
yazar: "Said Nursî"
---

# Emirdağ-I 129 : Hasan Feyzi’nin şehname değerindeki yeni mektubu

<p class="takdim">[Hâfız Ali’nin tam vârisi Hasan Feyzi’nin bu mektubu şehnameli mektublarından geri kalmaz. Belki Denizli’de şakirdlerin faaliyetlerinden tam haber verdiği için, o şehnamelerden bir cihette daha ziyade menfaatlidir. Ve beni çok mesrur eyledi, Lâhika’ya girsin.]</p>

<p class="arabic" dir="rtl" title="Meal: “Subhân Allah’ın adıyla” * “Hiçbir şey yoktur ki O'nu hamd ile tesbih etmesin” [İsrâ 17:44]">بِاسْمِهِ سُبْحَانَهُ * وَاِنْ مِنْ شَىْءٍ اِلاَّ يُسَبِّحُ بِحَمْدِهِ</p>

<p class="arabic" dir="rtl" title="Meal: “Mahlukatın nefesleri adedince Allah'ın selamı, rahmeti ve bereketleri ezelden ebede kadar üzerinize olsun.”">اَلسَّلاَمُ عَلَيْكُمْ وَرَحْمَةُ اللّٰهِ وَبَرَكَاتُهُ بِعَدَدِ اَنْفَاسِ الْخَلاَئِقِ مِنَ الْأَزَلِ اِلَى الْأَبَدِ</p>

Ey muhabbetiyle gönülleri dolduran sözleri ve Risale-i Nuruyla âlemleri nurlandıran mübarek Üstadımız!

Bu âciz kalemim yine sana bu yazıları yazmaya fırsat buldu. Yine gözlerim nur ile doldu. Yüksek ve mübarek şahsına, aziz ve kıymetli zâtına akraba ettiğin Çalışkan ailesinden buraya gelen mübarek kardeşimizin âyinesinde yine sizi gördük. Yine nurunuzla müşerref olduk. Sıhhat ve âfiyet haberinizi bize getiren bu sevimli kardeşimiz, Yusuf’un gömleğini Yakub’a götüren ve Hazret'e yepyeni bir çift göz veren beşîrden daha beşaretli, daha neşâtlı ve daha saadetli geldi. Bize sükûn ve sürur verdi. Bize safalar ve şifalar getirdi. Yusuf’un nefesini Yakub’un hasretle yanan kalbine kattı. Vaktiyle çok âşık kardeşlerin var diye taltif buyurduğunuz buradaki kardeşlerimiz hemen onu görünce etrafına toplandılar. Size gösterdikleri aşk ve alâkayı aynen ona da gösterdiler. Yarı gecelere kadar onunla oturdular. Âşık diye bahşettiğiniz aşkın eri olduklarını gösterdiler.

Evet Üstadım! Bunlar hakikate âşıktırlar. Aralarında memur, muallim, esnaf ve işçi olarak her sınıf halktan bulunan bu âşık ve sâdık kardeşlerimiz, Risale-i Nur’ları hergün yazmakla ve okumakla ve okutmakla bu aşk ve muhabbeti artırıyor ve hem isbat ediyorlar. Eski yazıyı yazamayan bazı gençler de yeni harflerle ve bazıları da bunu makinelerle yazıp çalışıyorlar. Çalışan bu kardeşlerin sayısı ve miktarı hergün artıyor.

Bu âciz talebeniz de şimdi her işi terkederek sade bu işle meşgul bulunmaktadır. Öğleye kadar hergün yazmakla vaktimi geçiriyorum. Öğleden sonra da birer birer kardeşlerimin yanlarına uğrayıp elimden geldiği kadar onlara yazı hususunda tarifler ve izahlar yaparak himmetinizle yardım ediyorum. Lâzım olan eserleri, sözleri, defterleri bulup vererek ve değiştirerek hizmet ediyorum. Gençler de matbu Yedinci Şualardan Hüsrev kardeşimizden getirtmiş ve olmayanlara vermiştim. Bu sefer oradan onbeş daha istedim. Bunları da meraklılarına ve yazabilecek olanlara vereceğim. Bu kerametli Âyet-ül Kübra Risalesi’ni her arkadaş ayrı ayrı birer tane yazıyor. Bitirenleri de şimdi Meyve Risalesini yazmaya başladılar. Meyve’yi bulamayan yazıcılar da boş durmamak için İktisad, Şükür, Hastalar ve İhtiyarlar Risalelerini ve başka risaleleri yazıyorlar.

Yakın zamanda bu hizmete giren bildiğiniz Ahmedlerden başka bir Ahmed kardeşimiz, kısa bir zamanda hem Âyet-ül Kübra, hem Meyve, hem Şükür ve hem de İktisad Risalelerini gayet güzel olan kendi elyazısıyla yazmış ve bitirmiştir. Rüyasında dahi sizi görüp konuşan ve huzurunuzda kara sakallı bir veli zâtın <span class="arabic" dir="rtl" title="Meal: “Allah bir kimseyi (ancak gücünün yettiği şeyle) yükümlü kılar.” Bakara Sûresi, 2:286">لاَ يُكَلِّفُ اللّٰهُ نَفْسًا</span> demesiyle ve sizin ağlamanızla ağlayan ve yemekler yiyen ve iltifatınıza mazhar olan bu Ahmed’e söyledim. Büyük dört tane defter alacak. Birine Sözleri, birine Lemaları, birine Şuaları ve birine de kâmilen mektupları yazacak. Ve kendisi de söz verdi ki, Risale-i Nur’un her nüshasını ve tamamını yazacak. Çünkü yazısı hem güzel ve hem kalemi seridir. Bir başka kardeşimiz de 60-65 yaşlarında olduğu halde yine güzel yazılarıyla Âyet-ül Kübra Risalesini iki defa yazmış ve bitirmiş. Ve şimdi de yine üçüncü defa olarak aynı risaleyi yazmaya başlamıştır. Gündüz akşama kadar nafakasını tedarik etmek için yarı resmî bir dairede oturup yazı yazan bu zavallı ihtiyar Hacı Efendi kardeşimiz, gece yarısına kadar kör kandili ve kuru hasırı üzerinde hiç durmadan 10-15 sahife Risale-i Nur’u yazıyor. Hem âşık, hem sâdık, hem fakir hâline sâbir ve hem de siz Üstadımıza duacı ve dualarınızı umar ve bekler ve hem haftada bir Yedinci Şua meydana getirir ve hem yazdıklarını terk ve teberru eder ve herkesin yazmasına çalışır. Bu Hacı Dede'nin sair yerlerde inşallah bir nümune ve bir örnek olması beklenir.

Yedinci Şualardan birisini de Müftü'ye verdim. O da yazmaya başladı. Birisini bir değirmenciye verdim, o da yazıyor. Hem de münavebe usûlüyle, nüshalar yetmediğinden gece değirmenci, gündüz bir mütekaid yazıyor. Hamd olsun Üstadım, öyleleri var ki; karısı kitaptan okuyup söylüyor, kocası yazıyor. Bir çatı altında hem karı, hem koca ve hem de kayınbirader münavebe ile yazıyorlar. Hem kime vermişsem ve söylemişsem kabul ediyor. Yalnız bir adam yazarım diye söz verdiği ve kitabı aldığı halde ihmal etmiş ve yazmamıştı, kitabı da iade etmemişti. Sermayesi olan 120 lira kıymetinde bulunan kıymetli ve yüzünden ekmek yediği medar-ı kazancını birisi gelip alarak kaçmış ve bulunamamıştır. Arkasından kendisi de bir çok masraflar ederek günlerce arayıp yorulduktan ve ümidini kestikten sonra hâib ve hâsir geri dönmüş ve şaşkın bir hale düşmüştür. Bu suretle onun sille ve tokat yediğine de şâhid oldum. Gerçi o anlamadı amma bize ibret oldu. Bir kardeşimiz de bir Yedinci Şua'ı İstanbul’a götürerek eski harflerle kendi nam ve hesabına birkaç yüz tane bastırmak ve meccanen dağıtarak bu suretle hizmet tasavvurunda bulunuyor.

Burası hakkında “Bir Medreset-üz Zehra olacak. Büyük bir İslamköyü, ikinci bir Isparta olacak” diye yaptığınız duaların tesiri görülmeye ve bârgâh-ı Ehadiyette makbule geçtiği artık sezilmeye başladı ki, hiç okuyup yazmasını bilmeyen ve elifi bile bilmeyen, olabildiği kadar ümmi genç bir kadın, kocası yazarken yorulup kalemi elinden bırakıp nefes almaya başlayınca derhal kalemi alarak ve kitaba dalarak orada gördüklerini aynen ve harfiyen yazıp kopya etmesi, hatta sahifeler doldurması, bunun yani mübarek duanızın kabulünün bir delili ve şâhididir. Kadın ve erkek Risalet-ün Nur’u yazan ve okuyan bütün kardeşlerimiz Ahmedler ve Hüseyinler, Muharrem ve Muhammedler ve Müftü ve Reis-i Âdil ve bütün aile halkımız ve câriyeniz refika-i âcizî ve Fikret ayrı ayrı selam edip selametinize dualar ederler ve hürmet ve tâzimlerini arzederler ve mübarek ellerinizi öperler ve duanızı rica ederler.

Ayrılmaz ve sarsılmaz ve himmetinizle ve avn-ı İlahî ile bu yolda yürümekten yılmaz ve yorulmaz olan bu âciz ve edna talebeniz de selâm, sevgi ve saygılarını sunar, ellerinizi öper, selametinize âcizane dua eder ve duanızı bekler, Üstadımız Efendimiz! Eski talebelerinizden Yakub buradadır. O da risaleleri yazmaya başladı. Selâmını ve hürmetlerini takdim ediyorum. Âtıf da buraya gelip gidiyor Efendim!

*Biçare ve âciz talebeniz*
*Hasan Feyzi*
