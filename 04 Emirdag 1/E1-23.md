---
title: "Emirdağ-I 23 : Denizli'den ayrılık münasebetiyle teşekkürat mektubu"
no: 23
id: "E1-23"
konu: "Denizli'den ayrılık münasebetiyle teşekkürat mektubu"
bolge: "Emirdağ-I"
donem: "Emirdağ 1 Dönemi"
date: 
yazar: "Said Nursî"
---

# Emirdağ-I 23 : Denizli'den ayrılık münasebetiyle teşekkürat mektubu

Aziz kardeşim!

Risale-i Nur'un avukatı Ziya'yı bizim tarafımızdan hem çok teşekkür, hem tebrik ediniz. Çoktanberi ruhuma ihtar edilmiş ki, Ziya namında birisi, Risale-i Nur namına büyük bir hizmet edecek. Bu mesele gösterdi ki, o Ziya, bu Ziya'dır. Bizleri ebede kadar minnettar eyledi. Mahkemede zabıt kâtibi ve a'zadan Hesna Hanım ve sorgu hâkimi gibi vicdanlı zatlara teşekküratımı ve onları unutmayacağımı, bilhassa başta Müftü Osman, Hasan Feyzi olarak çok ehemmiyetli kardeşlerime selamımızı ve minnettarlığımızı bildiriniz. Ve Hâkim-i Âdil olan zata, Risale-i Nur'un ekser eczalarını ona hediye etmek için yazdırmayı karar verdiğimi söyleyiniz. Ve Risale-i Nur'un fahri avukatı Ziya'ya, kısm-ı mühimmini yazdırıp ona hediye etmek niyetindeyim.

Tab olunan Ayetü'l Kübra risalesinin beşyüz matbu nüshaları da tab edenlere verilecek mi? merak ediyorum. Biri de, İstanbul'da müsadere edilen ne kadar Risale-i Nur varsa bana aittir. İçinde yirmi risale bulunan mecmua bana çok ehemmiyeti var.

Hem Denizli'den müfarakat ederken, emaneten Mucizat-ı Ahmediye (a.s.m) risalesini, orada bazılarına bırakmıştım, o da bana çok lazımdır. Belki Hoca Musa Efendi biliyor.

*Said Nursî*

***
