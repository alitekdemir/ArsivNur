---
title: "Emirdağ-I 451 : Dadaylı Şevket’in mektubu ve manzumesi"
no: 451
id: "E1-451"
konu: "Dadaylı Şevket’in mektubu ve manzumesi"
bolge: "Emirdağ-I"
donem: "Emirdağ 1 Dönemi"
date: 
yazar: "Said Nursî"
---

# Emirdağ-I 451 : Dadaylı Şevket’in mektubu ve manzumesi

<p class="takdim">[Bu mektuba vakit bulamadım ki kendim bakayım. İmlasında, kelimelerinde lüzum varsa siz tashih edersiniz. Üniversite talebesi olan Şevket’in Daday genç talebeleri namına yazdığı mektubunu tashihinizden geçtikten sonra Lâhika’ya girmek için leffen gönderiyoruz.]</p>

<p class="arabic" dir="rtl" title="Meal: “Her türlü noksan sıfatlardan yüce olan Allah’ın adıyla.”">بِاسْمِهِ سُبْحَانَهُ</p>

<p class="arabic" dir="rtl" title="Meal: “Allah’ın selâmı, rahmeti ve bereketleri, üzerinize olsun.”">اَلسَّلاَمُ عَلَيْكُمْ وَرَحْمَةُ اللّٰهِ وَبَرَكَاتُهُ</p>

Pek muhterem Üstadım!

Risale-i Nur'u lezzetle okuyalıdanberi ruh ülkelerinin kapıları açıldı. Öyle bir âleme vardım ki, orada çiğ taneleri güneş kadar parlak ve ziyasına hiçbir engel yok. Hac yollarında bir kervana önder gibi, şimdi siz Üstadımız da müminlerin önünde elinizde nurlu meşale ve sarsılmaz bir azim ve irade ve hiçbir seddin engel teşkil etmediği ve edemeyeceği kudretle iman yollarını aydınlatınca din-i islamın için için sızlayan yaralarına öyle bir ilaç sürüyorsunuz ki fânilik denilen mefkûre zihinlerden silinip yerine bâkilikleri yani müebbed hayatı kudretli ve feyizli kaleminizle gösteriyorsunuz. İşte şimdi ben de Risale-i Nur deryasında bütün hevesimle yelken açıp o uçsuz ve sonsuzluklara doğru ilerliyor ve ruhumda hasıl olan akisleri ağaran ufuklardaki imanın müjde hüzmelerini temaşa ettikçe titriyor, titredikçe hızlanıyor, hızlandıkça o herbir damlası Kuran'dan feyiz olarak umman haline gelen eserinizin nurlu sularında cismimi unutup gark olmak istiyorum.

Bu satırları şimdi elimden bıraktığım Asa-yı Musa mecmuasının zihnimde kamçıladığı hislere kapılarak yazıyorum. Şu anda tatlı bir bahar sabahına benzeyen hayrete şayan bir ferahlık tekmil-i ruhumu kaplarken Allah'tan yüzbinlerle şükürler ediyorum ki, siz Üstadıma ben aciz talebenizi kavuşturdu. Tabiatıyla bu vuslat Risale-i Nur'u feyizli çizgileri muhtaç olduğum ruhî gıdayı tam manasıyla bana vermesi ve şimdiye kadar hiçbir eserde rastlamadığım ve bundan sonra da rastlayacağıma asla ümit etmediğim parlak ve nurlu yolunun cazibesi oldu. Hiç şüphesiz ki şimdi olduğu gibi, bilhassa âyette Risale-i Nur’un kıymeti altın yaldızla İslam'ın sinelerine işlenecek ve ruhlardan çağlayanlar halinde akacaktır.

Müslümanlığın en karanlık bir gününde şark ufuklarından bir güneş kadar ihtişamla parlayıp ışıklarında gafletle kendinden geçenlere yol gösterdin. Ve ruhlarda din aşkının İlahî meşalesini yaktın. En ziyade feryadın, korkusuzluğun, imanın şems-i ebediyete kadar İslamlığın sinesinde iftihar ve şerefle terennüm edileceksin.

<pre>
Düşünürken Hakka uzanan yolu ân be-ân
 
Nurdan kollarını uzattı Bediüzzaman.
</pre>

<pre>
Risale-i Nur çekti hemen beni kendine
 
Okumaya koyuldum içime sine sine.
</pre>

<pre>
Titrerken ruhum yürüyorken izinde
 
Açıldı birden gözlerimin önünde.
</pre>

<pre>
Ben ondan emânsız bir alev aldım sönemem
 
Kim ne derse desin, onun yolundan dönemem.
</pre>

<pre>
Kuran'ın feyzini hissettim uzun uzun
 
Daha ilk basamağında Risale-i Nur’un.
</pre>

<pre>
Atıldım içine nuruyla hislerimi ördüm
 
Hiç sönmeyen ışığı onun içinde gördüm.
</pre>

<pre>
Mehtabın suda aksi gibi nurdan çizgiler
 
Fecri kucaklayan meşaleler gibi seraser.
</pre>

<pre>
Altın yaldızla yazılmalı onun hurûfu
 
Müminler buradan alıyor en parlak nuru.
</pre>

<pre>
Zevkimi salıverdim bu bucaksız engine
 
Daldım Risale-i Nur'da dinin ahengine.
</pre>

<pre>
Nice eserleri yanında hep kuru buldum
 
Onun meşalesiyle İlahî nuru buldum.
</pre>

<pre>
Ruhlarda latif şırıltılarla çağlayan o
 
Nurla kalpleri fetheden Bediüzzaman o.
</pre>

<pre>
İsmiyle, eseriyle millete bir mucizedir,
 
Bunu anlayan müdrike-i âcizedir.
</pre>

<pre>
Mehtab gibi nuruyla yarattığı akisler 
 
Coştu yine içimden onunla dolu hisler.
</pre>

<pre>
Bütün semalar boşansa, ırmaklar çağlasa
 
Çimenler üzerinde çiçekler el bağlasa.
</pre>

<pre>
Alev dolu hicranları eflâke saçsalar
 
Gülistanda ne kadar gül varsa açsalar.
</pre>

<pre>
Asırları kapayıp asırları açsalar
 
Avuçlarında bütün bilgileri saçsalar.
</pre>

<pre>
Toplansa etrafına bilginler, sihirbazlar
 
Kıymetli varlığını yine anlayamazlar.
</pre>

<pre>
Ey senki bir misalsin koca bir bahr-ı ummâna
 
Ey sen ki daim bir nur-u latîfsin serâpâ.
</pre>

<pre>
Kınalı saçlarında sanki bir bahar şemsi
 
Şefkatli gözlerinde bir hakikat hüzmesi.
</pre>

<pre>
Parıldıyor bir ebrî gonca hünere bürünmüş 
 
Son asırda Kuran'ın en büyük dellâlı Said-ün Nursî.
</pre>

<pre>
Karşımda senin harika gibi nurun
 
Elimde imanın yolu Risale-i Nur’un.
</pre>

<pre>
Daima duanıza muhtaç, aciz ve kusurlu talebeniz,
 
Dadaylı Şevket
</pre>

Kıymetli Üstadım! Başta siz Üstadımız, bütün Risale-i Nur talebelerinin mübarek Ramazan-ı Şerifini kutlar, ellerinden hürmetle öperiz. Biz Kastamonu'da genç nur talebeleri Mehmet Feyzi kardeşimizle herzaman sık sık giderek görüşür ve bu hususta onun sadık ve kıymetli irşadıyla ve her bakımdan -gerek lafız, gerek hareket- siz Üstadımız yolunda gitmesi sebebiyle nice yeni yeni nur şakirtlerine Risale-i Nur’un nurlu ilhamlarını dağıttığı gibi biz de istediğimiz risaleleri okutturarak imanımızı nurlandırıyoruz.

*Kastamonu ve Daday genç nur talebeleri namına*
*Şevket*

***
[^1]: Said diyor: “Bediüzzaman” ismini Risale-i Nur’un şahs-ı manevîsi namı olarak kabul ederim. Yoksa o meziyetler hakkım değil.
