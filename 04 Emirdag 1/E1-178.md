---
title: "Emirdağ-I 178 : Hüsrev’in, mektuplarımdan hulasaları çok güzel oluyor"
no: 178
id: "E1-178"
konu: "Hüsrev’in, mektuplarımdan hulasaları çok güzel oluyor"
bolge: "Emirdağ-I"
donem: "Emirdağ 1 Dönemi"
date: 
yazar: "Said Nursî"
---

# Emirdağ-I 178 : Hüsrev’in, mektuplarımdan hulasaları çok güzel oluyor

<p class="arabic" dir="rtl" title="Meal: “Her türlü noksan sıfatlardan yüce olan Allah’ın adıyla.”">بِاسْمِهِ سُبْحَانَهُ</p>

<p class="arabic" dir="rtl" title="Meal: “Allah’ın selâmı, rahmeti ve bereketleri, üzerinize olsun.”">اَلسَّلاَمُ عَلَيْكُمْ وَرَحْمَةُ اللّٰهِ وَبَرَكَاتُهُ</p>

Aziz, sıddık, metin, fedakâr kardeşlerim ve vârislerim!

**Evvelen**: İkinci vazife olan Mucizat Mecmuasına bir nam istedim. Birden Asâ-yı Musa’ya denk gelebilen “Zülfikar, Mucizat-ı Ahmediye ve Kuraniye” hatırıma geldi.

**Sâniyen**: Hüsrev’in, mektuplarımdan hulasaları çok güzel oluyor. Tam iktidar ve ferasetini bildiriyor. Ben de gördükçe mâşallah diyorum. Nümune olarak bu defa mektubunu size Lâhika’ya girmek için gönderdim. Mübarek Refet’in suali ehemmiyetlidir. Fakat şimdi cevaba müsaadem yok. Cenab-ı Hak ona şifa versin, âmin. Doktordan evvel Hasta Risalesi’ne müracaat etsin. Ve güzel fikri ve güzel kalemiyle Nurlara hizmeti ve Hüsrev’e yardımları ehemmiyetlidir. Allah razı olsun.

**Sâlisen**: Merhum Hâfız Mehmed’in iki kardeşinin mektubunu Lâhika’ya geçirdik. Benim büyük üstadlarımın içinde Risale-i Nur’a fevkalâde büyük hizmetleri için Hâfız Ali’yi ve Mehmed Zühdü ile beraber Hâfız Mehmed’i daima isimleriyle manevi kazançlarıma hissedar ediyorum. Bu iki kardeşi aynen onun yerinde iki Hâfız Mehmed hükmünde bildim, bârekallah derim.

**Râbian**: Güzel bir yazı ile edibâne, beliğâne fakat meczubâne bir mektubu Halil İbrahim’den Nurlar hakkında garip senalar ve acip vasıflarla dolu aldım. O mübarek kardeşimizin manevi bir nevi duası ve sadakatının bir tezahürü diye Lâhika’ya geçirdik, size gönderdik. Ve Safranbolu’da Mustafa Osman’ın arkadaşlarından pek ciddi ve sebatkâr ve hanesini bir küçük medrese-i Nuriye yapan Hıfzı’nın iki masum mahdumlarının yazdıkları Asâ-yı Musa mecmuasını bize göndermesi, her sahifesi bir büyük hediye kabul edildi. Umuma selâm.

*el-Bâkî Hüve’l-Bâkî*
*Said*

***
