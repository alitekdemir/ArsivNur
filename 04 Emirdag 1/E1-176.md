---
title: "Emirdağ-I 176 : Çilingir Ali’nin mektubu"
no: 176
id: "E1-176"
konu: "Çilingir Ali’nin mektubu"
bolge: "Emirdağ-I"
donem: "Emirdağ 1 Dönemi"
date: 
yazar: "Said Nursî"
---

# Emirdağ-I 176 : Çilingir Ali’nin mektubu

-Nur’un büyük santrali Sabri’nin çalışkan bir yardımcısı Çilingir Ali’nin ümmiliğinin hâtırı için Lahika’ya girdi-

<p class="arabic" dir="rtl" title="Meal: “Subhân Allah’ın adıyla” * “Hiçbir şey yoktur ki O'nu hamd ile tesbih etmesin” [İsrâ 17:44]">بِاسْمِهِ سُبْحَانَهُ * وَاِنْ مِنْ شَىْءٍ اِلاَّ يُسَبِّحُ بِحَمْدِهِ</p>

<p class="arabic" dir="rtl" title="Meal: “Sayısız ve nihayetsiz adedlerce Allah’ın selamı, rahmeti ve bereketleri üzerinize olsun.”">اَلسَّلاَمُ عَلَيْكُمْ وَرَحْمَةُ اللّٰهِ وَبَرَكَاتُهُ بِعَدَدِ مَا لاَ يُحْصٰى وَمَا لاَ نِهَايَةَ لَهُ</p>

Pek çok şefkatkâr Üstadım Efendim Hazretleri!

Mübarek ve rahmet saçan el ve yümn-ü bereket bahşeden ayaklarınızı kemal-i hasret ve eşedd-i iştiyakla öpüyoruz, tekrarlarla öpüyoruz. Hem bu fakir kulunuz gibi ümmi ve çok kusurlu bir biçareyi de daire-i nurunuza merhameten almak gibi bir keremkârlığınızla şad ve sevinçlere müstağrak buyurmanızı niyaz, yegane gaye-i emel ve arzumdur.

Bendeniz Denizli ziyaretimde, bir defa o mahud dar kapıda, hemen bir iki saniye kadar bir müddet müşerref ve kahraman nurani bahtiyarlara temas ve teşerrüfümü, her işin fevkinde bir muvaffakiyet bilmiştim. Lillahilhamd o zamanlardanberi nur santralliği, faal nur hadimleri tarafından uhde-i âcizaneme verildi. Bendeniz de sarsılmaz bir azm ve metanetle

<p class="arabic" dir="rtl" title="Meal: “Ey yardım edenlerin en hayırlısı! ‘Allah’ ismiyle bize muvaffakiyet ver.”">بِسْمِ اللّٰهِ وَفِّقْنَا يَا خَيْرَ النَّاصِرِينَ</p>

diyerek vazifeme sa’ye başladım. Bundan dolayı kalbimde parlayan meserret ve behçetin derecatını tasvir ve arz edebilmek imkansız olmakla, onu ancak kalp ve ruh röntgenine mâlik olanlar takdir ve müşahede edebilecekleri için kısa kesiyorum. Paha yetmez vazifeyle mükellefiyetimdenberi çilingirlik sanatına az çalıştığım halde, çok mesut vakit geçiriyorum. Şu mukaddes hizmet, manen ve maddeten benim için en büyük bir ticarettir bildim ve biliyorum.

Sevgili Üstadım!

Şimdiye kadar bütün nuranîlerin elmas kalemlerinden damlayan mücevherat sandıkçalarını tamamen alıyorum. Her birerlerinden gelen türlü türlü füyuzat, ruhumu tezyin ve kalbimi tahrik etti de, onlardan cüret ve cesaret alarak dedim: “Bu kadar hak ve hakikatperestlerin elmas-misal fıkraları içinde benim gibi bir hakirin de cam parçaları kadar bile meziyeti haiz olamayan bir arîzası bulunsa, o hâlis pırlantalara ne halel gelir deyip

<p class="arabic" dir="rtl" title="Meal: “Ey âlemlere rahmet olan zatın vârisi! Senden yardım istiyorum.”">دَخِيلَكْ يَا وَارِثَ رَحْمَةٍ لِلْعَالَمِينَ</p>

nida-yı hazinânesiyle keremkâr Üstadımın huzurlarına sundum.

İzzetli Üstadım! Risale-i Nur’la peyda-yı alâka ettiğimdenberi şâhidimki, tevazu ve mahviyetle şakirtleri irşad buyurduğunuz gibi, münafıklara da bir defa olsun bed sözünüzü işitmedim. Yalnız “Hey bedbahtlar! Sizi Allah ıslah etsin” diye temenniyat-ı hâlisanenin sarfı, kàilinin ruhen a’lâ-yı illiyyîne çıktığını şeksiz irâe ediyor.

Şeyh Şiblî Kaddese Sırruhu’l-âlî Hazretlerinin: Meyvedar ağaçlar bana:

<p class="arabic" dir="rtl" title="Meal: “Ey Şibli! Benim gibi ol. Onlar bana taş atıyorlar, ben onlara meyve atıyorum.”">يَا شِبْلِى كُنْ مِثْلِى يَرْمُونَنِى بِالأَحْجَارِ وَاَرْمُوهُمْ بِالْأَثْمَارِ</p>

fıkra-i irşadkâraneleriyle hitap ve o cihetteki akidemi tarsin ettiler.” buyurmalarını tekrar ihtar ve canlı bir surette gönlümde tecelli ettirmiş bulundunuz. Bu kasabamızda eskisine nispetle çok ehemmiyetli muvaffakiyet hamd olsun görünüyor. Barla ise keza, daha fevkaladedir.

Aziz Üstadım! Bu arâmsız mesai içinde alâ kadri’l-imkân dikkat ve itina ve ihtiyat-ı lâzımeden geri kalmıyoruz. Başkaca sıyanet ve himayet Cenab-ı Kibriya’dan bekleniyor.

*el-Bâkî Hüve’l-Bâkî*
*Santrallikte dayısına muîn olan, âciz*
*Ali Çilingir*

***
