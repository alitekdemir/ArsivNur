---
title: "Emirdağ-I 58 : Niğdeli bir yüzbaşının Üstadın kıyafetine ilişmesi hadisesi"
no: 58
id: "E1-58"
konu: "Niğdeli bir yüzbaşının Üstadın kıyafetine ilişmesi hadisesi"
bolge: "Emirdağ-I"
donem: "Emirdağ 1 Dönemi"
date: 
yazar: "Said Nursî"
---

# Emirdağ-I 58 : Niğdeli bir yüzbaşının Üstadın kıyafetine ilişmesi hadisesi

<p class="takdim">[Mahrem]</p>

O hadisenin hakikati; Niğdeli bir yüzbaşı buraya yeni inzibat memuru olarak bir kaç gün evvel gönderilmişti. Ben kıra çıktığım vakit, yüz metre uzaklıkta bağırarak “Dur!” dedi. Sonra yanıma geldi. Hiç resmi elbisesi yok, libası âdi bir surette iken dedi: “Başındaki mendil sarıktır, aç!” Dedim: “Buranın mahkemesine buna dair bir istid'ayı bu sarıkla beraber göndermişim. Müddeiumumi görmüş. Zabıta görüp tekrar iade etmişler. Beş vecihle bana kanunsuz hareket ediyorsun:

**Birincisi**: Resmi elbise olmadan sivil olarak hiddetle bana ilişmek kanunsuzdur.

**İkincisi**: Şehrin hâricidir. Çarşı pazar değil ki, kıyafet kanunları müdahale etsin.

**Üçüncüsü**: İki mahkeme bu kıyafetime ve başımdaki mendile sarık demeyip ilişmediğinden âdi mendile sarık namı verip ilişmek kanunsuzdur.

**Dördüncüsü**: Bu başımdaki mendil ile cübbeme ait, altı yedi ay evvel bir istid'a ile hem buranın zabıtasına, hem müddeiumumisine gönderdiğim halde buna sarık demeyip ilişmediğinden sizin bu ilişmeniz kanunsuz bir taarruzdur.

**Beşincisi**: Biz sana rast gelmedik, uzaktan bizi çağırdın. Ortalığa bir velvele verdin. Yakındaki bütün çoluk çocukları başımıza toplattırdın. Mükerrer defa dedim: “Bu çoluk çocukların hâricinde seninle konuşayım.” (Bilakis daha ziyade bağırıp bir heyecan ortalığa verdi.) Hiç bir şey yokken bu vaziyet; asayiş, inzibat memurlarında tam bir kanunsuzluk, belki kanun aleyhindedir. Demek anlaşılıyor ki; Bir garaza ve plana binaen bu beş vecih kanunsuzluğa karşı kanun dairesinde seninle bozuşmaya bir vesiledir.

Fakat ben değil bir ihanet, bir sıkıntı, bir zahmeti, belki hayatımı da terk edip dostlarım bir keder, kitaplarıma bir zarar gelmemek için her sıkıntılara, hakaretlere karşı tahammüle karar verdim. Yoksa hakkımı değil senin gibi kanunsuz memurlara, belki hükümetin en büyük kanunî dairelerine karşı hukukumu tam müdafaa ettiğimi, bu defa bana hükümet tarafından teslim edilen mahrem ve gayr-ı mahrem Risale-i Nur'un yüzer parçaları cerh edilmez seneddir.

*Said Nursî*

Bunun hiç ehemmiyeti yok, siz de hiç ehemmiyet vermeyiniz. Hakkımda teveccüh-ü âmmeyi kırmak istedi. Halbuki yüzde doksan dokuzunu kendi aleyhine çevirdi. Ben beş para ehemmiyet vermiyorum. Risale-i Nur’un güneşi, böylelerin üflemesiyle sönmez. Çok acele yazıyoruz, ben de yeni huruf bilmiyorum. Bütün yeni hurufla gönderdiğim mektubların tashih ve ıslahını size havale ediyorum ve izin veriyorum.

*Said Nursî*

***
