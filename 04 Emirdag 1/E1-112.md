---
title: "Emirdağ-I 112 : Dört beş mektuplara kısa bir mektupla cevap"
no: 112
id: "E1-112"
konu: "Dört beş mektuplara kısa bir mektupla cevap"
bolge: "Emirdağ-I"
donem: "Emirdağ 1 Dönemi"
date: 
yazar: "Said Nursî"
---

# Emirdağ-I 112 : Dört beş mektuplara kısa bir mektupla cevap

<p class="arabic" dir="rtl" title="Meal: “Subhân Allah’ın adıyla” * “Hiçbir şey yoktur ki O'nu hamd ile tesbih etmesin” [İsrâ 17:44]">بِاسْمِهِ سُبْحَانَهُ * وَاِنْ مِنْ شَىْءٍ اِلاَّ يُسَبِّحُ بِحَمْدِهِ</p>

<p class="arabic" dir="rtl" title="Meal: “İman ve Kur'an hizmetinde, yazmakta ve okumakta olduğunuz harfler adedince Allah'ın selamı, rahmeti ve bereketleri üzerinize olsun.”">اَلسَّلاَمُ عَلَيْكُمْ وَرَحْمَةُ اللّٰهِ وَبَرَكَاتُهُ بِعَدَدِ حُرُوفِ مَا تَكْتُبُونَ وَتَقْرَئُوونَ فِي خِدْمَةِ الْقُرْآنِ وَلْإِيمَانِ</p>

Çok aziz ve tam sıddık kardeşlerim!

Bu defaki dört beş mektuplarınıza hususi birer mektupla cevap vermeye şimdiki halim müsaade etmediği için kusura bakmayınız. Kısa bir mektupla iktifa ediyorum.

**Evvelâ**: Hüsrev kardeşim! Sizi bu derece müteessir edeceğini bilseydim, zehirli hastalığımı ve vasiyetnamemi yazmayacaktım. Madem inayet-i İlahiye ve himayet-i Rabbaniye devam ediyor. Ve madem bu çok azaplı hayattan saadetli ve bâki bir hayata geçmek tâziyeye değil belki tebrike lâyıktır. Ve madem telif vazifesi neşir vazifesine yerini bırakmış ve neşirde binler genç Saidler, Hüsrevler, Abdurrahmanlar çalışıyorlar. Ve madem Risale-i Nur’un daimi ve bâki olan şahs-ı manevîsi, bu biçare, âciz, fâni Said’den yüz derece ziyade şakirdlerine üstadlık edebilir. Elbette sizin elîm ve hazîn teessüratınız yerine teselliler ve bana sabrı tavsiye ve dualarla tahammüle yardım etmek ve beni tâzib eden münafıkları Cehennem’e ve gazab-ı İlahîye havale etmekle kalben istirahat etmek gerektir.

**Sâniyen**: Kardeşim Re’fet! Senin Kuran’a kuvvetli hizmetin ve Nurlara ehemmiyetli alâka ve irtibatın çoklara bir hüsn-ü misal ve sebeb-i teşvik olduğunu kati biliyoruz. Hususen bu defa Mucizat-ı Ahmediye tashihinde yedi çocuğun bahsine yedi yaşında iken Meliha’nın merakla dinlemesiyle tâ o zaman bu çocuk, Kuran’a ve Risale-i Nur’a tam bir şakird olacağını bildim. Ve Şükrü Efendi’nin vefat eden yedi sekiz yaşında Hayrunnisa namındaki kızı dahi Meliha gibi nazar-ı dikkati celbetmişti. Şimdi onun bedeline hemşiresi vazifesini görmeye başlamış. İnşallah öteki iki arkadaşları da onlar gibi hem Kuran’a hem Nurlara çalışacaklar. Ben onları masum şakirdler içinde dualarıma dâhil ettim. Hem mektubunuzda madem Konyalı Hâfız Mustafa ve İsmail, Risale-i Nur’a müştaktırlar. Onları kabul ediyoruz. Çünkü Isparta’dan başka, her yerden ziyade Konya âlimleri, Risale-i Nur’a tam sahip olmaya başlamışlar.

**Sâlisen**: Safranbolu kardeşim Mustafa Osman! Senin mektubunda benim haddimden yüz derece ziyade hüsn-ü zannın ve bana karşı samimi şefkatin ve Nurlara kuvvetli irtibatın beni çok mesrur eyledi. Yalnız Hazret-i Azrail Aleyhisselâm hakkındaki tabirin bana ağır geldi. Kalben dedim: “Üstadını hürmet cihetinde bu derece ifrat caiz değil.” Birden Yirmisekizinci Mektub’un İkinci Meselesi hatıra geldi ki, herkesin ruhunu Azrail Aleyhisselâm bizzat kabzetmiyor. Belki onun taht-ı emrinde neferler gibi onun aveneleri küçük melekler var. Bu meleklerden birisi Said’in ruhunu kabzetmek için gelse, Mustafa Osman’ın tabiri ifrat-ı muhabbetten gelen bir hüsn-ü zanla caiz olabilir bildim. Fakat medar-ı itiraz olmasın diye onu çizdim. Ve Hıfzı ve Abdi ve Osman oralardaki kardeşlerimiz, benim bedelime kendileri ölmek istemeleri beni cidden ağlattırdı. Mâşâallah onlar gençtirler, benim bedelime dünyada kalıp Nur’a çalışsınlar.

Mehmed Feyzi’nin vâlidesi Ayşe’nin vefatını yazıyorsunuz. Cenab-ı Hak ona rahmet eylesin. Ve Feyzi’ye sabr-ı cemil ihsan eylesin. Benim tarafımdan onu tâziye ile deyiniz ki: O merhume Ayşe, Nurlar ile alâkadar idi, şakirdler içinde sayılmıştı. Şimdi eski gibi yine Hüsrev’in merhume vâlidesi Ayşe’ye arkadaş olup dualarımda ve manevi kazançlarımda ikisi beraber hissedar oluyorlar. Hem Feyzi madem serbest kalmış, fırsat bulunsa zaman müsaade etse ben onu yanıma celbedeceğim. Vâlidesine bedel bana hizmet etsin. Çünkü o Rüşdü’den ve Süleyman’dan sonra benim mizacımı ve hususi işlerimi görmesini tam biliyor, altı yedi sene tam yapmış.

**Râbian**: Hüsrev’in mektubuyla gelen Tavaslı Mehmed Çavuş’un ve a’ma Muhammed’in pusulaları bana ehemmiyetli geldi. Eğer bu Mehmed Çavuş, Molla Mehmed namında biz hapiste iken tam kardeşimiz olmuş ve Nurlara çalışmış ve şimdi de o hapiste Asâ-yı Musa mecmuasına çalışıyor adam ise, benim nazarımda çok ehemmiyeti var. Çünkü ben o hapsi ehemmiyetli bir medrese-i Nuriye biliyorum. Nurların yazmasına ve okumasına ne lâzımsa siz yardım ediniz. Benim tarafımdan hem ona, hem o a’ma Muhammed’e, hem o hapisteki umum dostlara selâmımı yazınız. Ve o hapsi ve içindekileri ve Denizli’yi hiç unutmayacağımı bildiriniz. Umum kardeşlerime ve hemşirelerime ve masumlara ve ihtiyar ümmilere birer birer selam ve dua ederiz ve dualarını isteriz.

*el-Bâkî Hüve’l-Bâkî*
*Kardeşiniz*
*Said Nursî*

***
