---
title: "Emirdağ-I 319 : Ahmed Fuad'ın bir mektubu"
no: 319
id: "E1-319"
konu: "Ahmed Fuad'ın bir mektubu"
bolge: "Emirdağ-I"
donem: "Emirdağ 1 Dönemi"
date: 
yazar: "Said Nursî"
---

# Emirdağ-I 319 : Ahmed Fuad'ın bir mektubu

<p class="arabic" dir="rtl" title="Meal: “Subhân Allah’ın adıyla” * “Hiçbir şey yoktur ki O'nu hamd ile tesbih etmesin” [İsrâ 17:44]">بِاسْمِهِ سُبْحَانَهُ * وَاِنْ مِنْ شَىْءٍ اِلاَّ يُسَبِّحُ بِحَمْدِهِ</p>

<p class="arabic" dir="rtl" title="Meal: “Allah’ın selâmı, rahmeti ve bereketleri, ebedî ve dâimî olarak üzerinize olsun.”">اَلسَّلاَمُ عَلَيْكُمْ وَرَحْمَةُ اللّٰهِ وَبَرَكَاتُهُ اَبَدًا دَائِمًا</p>

Çok mübarek ve muhterem, çok sevgili ve müşfik Üstadım Efendim Hazretleri!

Nurların neşri ve tabı hakkındaki istirhamâtımı reddetmeyerek kabul ve bu hakir ve biçare şakirdinizi mahzâ bir lütuf ve inayetinizle en geri saftaki yerinden haslar sınıfına almakla taltif ve tesrir buyurdunuz, teşekkürlerimi arz eylerim. Bu zavallı milletimizi gösterdiğiniz nurlu yolda Şeriat-i Ahmediye (a.s.m.) caddesinde izinizden yürür görmekle Rabbim siz Üstadımız Efendimizi hem bu dünyada mesrur eylesin, hem de nurlar sebebiyle imanlarını kurtararak ehl-i Cennet olduklarını âlem-i ahirette temaşa buyurmakla sizleri ebediyen memnun eylesin, âmin, âmin, âmin.

Kıymetli Üstadım Efendim! Kainatın tılsımını çözen Hazret-i Kuran’ın esrarını biz muhtaçlara gösteren taklidî imandan biz biçareleri tahkikî imana terfi ettiren, ruhlarımızı nurlar alemine yükselten Risale-i Nur'u bizlere armağan etmekle üzerimize geçen haklarınız pek büyük ve çok ağırdır. Bu çok kusurlu biçare şakirdiniz, bu unutulmaz iyiliklerinizin hadsiz ve ölçüsüz haklarınızın şükrünü ve hizmetini ödeyememekle dilhûnum. Gönül ne kadar ister ki, âzad kabul etmez bir köle gibi, kalan ömrümü zâtî ve şahsî hizmetlerinize vakfedeyim. Biz biçarelerin imanlarımızı kurtarmak ve ebedi saadetlerimizi temin arzusuyla çarpan o mübarek ve müşfik kalbinize Rabbim elem ve keder vermesin. Ondaki bütün sıkıntıları ferah ve sürura tebdil ve tahvil eylesin, âmin, âmin, âmin. O kalb-i mübareki incitenlere Allah Zülcelal iman ve insafla inayet ve kalplerini nurlara musahhar eylesin, âmin, âmin, âmin.

İlahî Ya Rabbi! Sidre-i Arş-ı Mualla hürmetine Üstadımız Said Nursi'nin manevi havâssından ve mişârunileyhin dualarından bu dünyada bizleri mahrum etme Yâ Rabbi! Âmin, âmin, âmin. Âlem-i ahirette sevgili Habib'inin livâ-ül hamd isimli sancağı altında biz nurcuları Üstadımızın yanında kafile-i nur olarak haşir ve cem eyle Yâ Rabbi! Âmin, âmin, âmin. El ve ayaklarınızı hürmetle öper dualarınızı rica ederim, Üstadım Efendim.

*el-Bâkî Hüve’l-Bâkî*
*Dualarınıza pek muhtaç kusurlu şakirdiniz*
*Safranbolu Eflani Nahiyesi'nde mütekaid muallim*
*Ahmed Fuad*

***
