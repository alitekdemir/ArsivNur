---
title: "Emirdağ-I 412 : Ahmed Fuad’ın bir mektubu"
no: 412
id: "E1-412"
konu: "Ahmed Fuad’ın bir mektubu"
bolge: "Emirdağ-I"
donem: "Emirdağ 1 Dönemi"
date: 
yazar: "Said Nursî"
---

# Emirdağ-I 412 : Ahmed Fuad’ın bir mektubu

<p class="arabic" dir="rtl" title="Meal: “Subhân Allah’ın adıyla” * “Hiçbir şey yoktur ki O'nu hamd ile tesbih etmesin” [İsrâ 17:44]">بِاسْمِهِ سُبْحَانَهُ * وَاِنْ مِنْ شَىْءٍ اِلاَّ يُسَبِّحُ بِحَمْدِهِ</p>

<p class="arabic" dir="rtl" title="Meal: “Allah’ın selâmı, rahmeti ve bereketleri, ebedî ve dâimî olarak üzerinize olsun.”">اَلسَّلاَمُ عَلَيْكُمْ وَرَحْمَةُ اللّٰهِ وَبَرَكَاتُهُ اَبَدًا دَائِمًا</p>

Çok aziz ve mübarek Üstadım, faziletmeâb efendim!

**Evvela**: Zât-ı fâzılânelerinize her an mektup yazmak iştiyakını duyan ve fakat bir çok meşâgıl-i kesîreniz arasında tasdi' ile sizi üzmemek için sıra ve vesile bekleyen bu fakir, nâciz, âciz şakirdiniz bütün nahiyemiz nurcuları namına hürmet ve tâzimle mübarek el ve ayaklarınızdan öper sıhhatli bir vücut ve berekâtlı bir ömürle ferah ve sürur içinde bir hayat size ihsan buyurmasını rahmet-i İlahiyeden niyaz eylerim.

**Sâniyen**: Bu her cihetle kusurlu ve perişan şakirdinizi takiben Zât-ı fâzılânelerinize bedel âlem-i berzaha göçmeye mezuniyet talebinde bulunan âlim ve fâzıl ve muhterem kardeşimiz Sabri Efendi'nin mektubu vesilesiyle "Bâki kalan iki ömrümü o iki kardeşime verip benim bedelime hizmet-i imaniye ve nuriyede hizmet etsinler" cümlesiyle gözlerimizi yaşarttınız.

Üstadım Efendim! Uğrunuza fedâ-yı cânı bir nimet bilenlerin sayısı nur ordusunda büyük bir yekün tuttuğu şüphesizdir. Cenab-ı Erhamürrâhimîn sizi mahzâ sizin için titreyen nurlu kalplere bağışlasın. Biz şakirtlerinizi de emir ve işaret buyurduğunuz hizmet-i imaniye ve nuriyeden son nefesimize kadar ayırmasın ve ayırmaz inşallah..

**Sâlisen**: Bir beşarettir ki uzun süren kuraklık sebebiyle sularımız, mera ve mezruatımız kuruma tehlikesi arz etmekte iken binlerce halkın iştirakiyle nahiyemizde rahmet dualarına çıkılmış ve nur derslerinin ve imanî hakikatlerin istimâına bu dualar vesile edilmiştir. Mâzide gafletli ve seyyiat ile geçen hayatımızdan tam bir nedamet ve tevbe ile Kuran-ı Hakîm ve onun bir tefsiri Risale-i Nur şefaatçi tutularak münacat-ı acz ve fakrımızı dua ile dergah-ı İlahiyeye arzımız neticesinde feyizli ve bereketli ve kâfi derecede rahmet-i İlahiyeye mazhar olan nahiyemiz ve civar kazalarımız halkı, iman, ibadet, itaat, salih amel, takvâ ve hüsn-ü ahlak ile Allah kapısına bağlanmanın acz ve fakrımızı bilerek dergah-ı İlahiyeye ilticanın âsârını müşahede suretiyle imanlarını takviye ve tahkim etmişlerdir.

**Râbian**: Risale-i Nur’un bütün eczalarının nahiyemize girmesi ve Zât-ı fazîletmeâbınızın nahiyemiz nurcularına ve nahiyemiz halkına şefkat ve muhabbetle bakmaları, dua ve himmetleri âsârıdır ki nahiyemiz ve köylerimiz camileri evvelce bir saffı cemaat doldurmazken bugün camilerimiz cemaate kâfi gelmediğinden cami civarları dahi cami içerisindeki kadar cemaatle hıncahınç dolmakta ve bütün kalplerde nur-u iman parlamaktadır. Bu mesut neticeyi bizlere sevinç gözyaşları içerisinde temaşa ettiren Risale-i Nur'dur. Cenab-ı Hak onun müellifinden de ebeden razı olsun. Biz biçare nur şakirtlerini de son nefeslerimize kadar hizmet-i imaniye ve nuriyeden ayırmasın, âmin, âmin.

Sevgili Üstadım! Nurların nahiyemizde yaptığı tesir o kadar büyüktür ki, kadın erkek yüzlerce halk nurun imanî hakikatlerinden hiç değilse üç-beş dersi istimâ suretiyle iman ile Hâlık-ı Zülcelâl'e intisabın sünnet-i Peygamberîye iktidânın zevk ve saadetlerini tam hissetmişler. Ve bütün mâzide gaflet ve sefahetle geçen hayatın nedametiyle imanî akîdelere sarılmışlardır. Bu itibarla nahiyemizde nurları iştiyakla isteyenlerin sayısı hergün biraz daha artmaktadır. Bugün fiilen nurları yazan ve yazdıran ve nurların neşrini maksad ve meslek bilen bahtiyarlar çoktur. Bunların hepsinin isimlerini yazmakla sizi üzmek ve yormak istemiyorum. Ancak isimlerini kıymetli Üstadımıza duyurulmasını ısrarla bu fakirden isteyenler, Muallim Mehmed, Hatib Mehmed, Müvezzi Mustafa ve Hasan, Sobacı Ahmed, Berber Emin ve Niyazi, Bakkal Satı ve İsmail, Hatip Tevfik ve mahdumu Ahmed ve diğer mahdumu Terzi Mahmud, Bakkal ve bu fakire hizmet-i nuriyede tam bir kardeş Hüsnü, mübarek el ve ayaklarınızı hürmet ve tâzimle öper, nur şakirdliğine kabullerine, kalp itminanı hasıl etmek kaygısındadırlar. Bilhassa Araçlı Vaiz ve Hoca Tahir Efendi bu fakirle görüşmek üzere fakirhaneye kadar gelerek nurlara iştiyakının ve Zât-ı fazilet-meâbınıza hürmet ve tâzim hislerinin ve nur şakirtliği şerefinin kendisine de bahşına müsaadelerinizi ve selam ve dualarını iblâğına bu hakîr şakirdinizi memur buyurmuşlardır.

Bilvesile buradaki nurcu kardeşlerimle birlikte şuhur-u selase ve mübarek Regaib ve Miraç kandillerinizi el ve eteklerinizden takbîl ile tebrik eder, daima muhtaç bulunduğumuz mübarek ve hayırlı dualarınızdan bizleri de hissedar kılmanızı arz ve istirham eyleriz.

<p class="arabic" dir="rtl" title="Meal: “Dualarının sonu ise, ‘Hamd âlemlerin Rabbi Allah'a mahsustur’ sözleridir.” [Yûnus Sûresi, 10:10]">وَاٰخِرُ دَعْوٰيهُمْ اَنِ الْحَمْدُ لِلّٰهِ رَبِّ الْعَالَمِينَ</p>

*el-Bâkî Hüve’l-Bâkî*
*Eflani Nahiyesi nurcuları namına,*
*dualarınıza pek muhtaç, kusurlu şakirdiniz*
*Ahmed Fuad*
