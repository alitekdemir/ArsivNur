---
title: "Emirdağ-I 121 : Hulusi Bey'in mektubu"
no: 121
id: "E1-121"
konu: "Hulusi Bey'in mektubu"
bolge: "Emirdağ-I"
donem: "Emirdağ 1 Dönemi"
date: 
yazar: "Said Nursî"
---

# Emirdağ-I 121 : Hulusi Bey'in mektubu

<p class="arabic" dir="rtl" title="Meal: “Subhân Allah’ın adıyla” * “Hiçbir şey yoktur ki O'nu hamd ile tesbih etmesin” [İsrâ 17:44]">بِاسْمِهِ سُبْحَانَهُ * وَاِنْ مِنْ شَىْءٍ اِلاَّ يُسَبِّحُ بِحَمْدِهِ</p>

<p class="arabic" dir="rtl" title="Meal: “Allah’ın selâmı, rahmeti ve bereketleri, üzerinize olsun.”">اَلسَّلاَمُ عَلَيْكُمْ وَرَحْمَةُ اللّٰهِ وَبَرَكَاتُهُ</p>

Muazzez ve muhterem Üstadım!

Nâçiz vücudum ebediyet yolunda sevk-i kaderle sürüklenerek biraz da, her tarafı beyaz kefene bürünmüş ve bu suretle bir nevi ölmüş bulunan Kars mıntıkasına getirildi. Nurların en değersiz bir hâdimini elbette Kars’a gönderen Hakîm-i Mutlak, onu şuuru taalluk etmeden en hayırlı işte istihdam edecektir.

Aziz ve muhterem Üstadım! Kalbime şimdi gelen ve hayatta beni çok zevkli tefekküre sevkeden

<p class="arabic" dir="rtl" title="Meal: “Mü'minler ancak kardeştirler.” [Hucurât Sûresi, 49:10]">اِنَّمَا الْمُؤْمِنُونَ اِخْوَةٌ</p>

fermanını tefsir eden dersinizdir. Risale-i Nur, ehl-i imanı bir nevi livâ-yı Ahmedî (a.s.m.) altında topluyor, tefrikadan kurtarıyor, kuvvetleştiriyor. O livâ-yı Ahmedî (a.s.m.) Barla’da açılmış ve kemal-i hikmetle muhtelif yerlerde bulundurulmuştur. Bir kere Nurlar yolu ile kendilerini bu kudsî manevi sancak altına girmiş bilenlere ayrılık kalmıyor. Nerede bulunurlarsa bulunsunlar, hep bir yerdeymiş gibi hep o mübarek ve mukaddes livâ-yı şerifin gölgesini düşünüyorlar. Bir kalp gibi çarpıyor, bir göz gibi görüyor, bir dimağ gibi düşünüyorlar. Ayrılık ve ayrılmak, hiss-i rekabet aslâ düşünülmüyor. Bu mukaddes fakat dünyevî hiçbir zararı olmayan varlığa karşı çok suikastler yapıldı. Müellif-i muhteremine ve yakınlarına çok rahatsızlıklar verildi. Fakat neticede

<p class="arabic" dir="rtl" title="Meal: “Şüphesiz Allah taraftarları galiplerin ta kendileridir.” [Mâide Sûresi, 5:56]">اِنَّ حِزْبَ اللّٰهِ هُمُ الْغَالِبُونَ</p>

fermanının tecellisi oldu.

Şu birkaç satırı birkaç gün izin ile yanıma gelmiş olan yeğeniniz biraderzadeniz Nihad ile beraber buluştuğumuz zaman yazıyorum, yani yazdırılıyor. Demek bu tahrir işinde de âciz ve nâçiz bir vasıtayım. Kalbimi kim sun’u ile işletiyorsa, kalemimi de hikmetiyle o tahrik ediyor. Size çok benzeyen Nihad’ın yüzüne bakmakla, aziz ve muhterem Üstadımın manevi huzurlarında geçirdiğim dakikaları hatırladım. Evet bu dârın fâni olduğuna, ebedî ve sermedî diğer bir dârın mutlak açılacağına imandan gelen kuvvetli tesellidir ki, bu surî iftirâka tahammül ettiriyor. Bilirim her dakikanızı ebedî âleme yarayacak ve mütehayyir insanları dalaletten hidayete götürecek hayırlı umûra hasretmişsinizdir. Şu birkaç satırın mütalaası inşallah huzurunuza mâni olmaz. Ve ebediyen size merbut âciz talebenize mübarek duanızı celbe vesile olur temennisindeyim. Nihad’la birlikte ellerinizi öper, hayır duanızı istirham ederiz. Cenab-ı Kerîm-i Mutlak her muradınıza nâil etsin, âmîn.

*el-Bâkî Hüve’l-Bâkî*
*Âciz kardeşiniz*
*Hulusi*

***
