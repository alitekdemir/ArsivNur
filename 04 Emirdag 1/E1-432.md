---
title: "Emirdağ-I 432 : O hadise aleyhimizde cereyan etmiyor"
no: 432
id: "E1-432"
konu: "O hadise aleyhimizde cereyan etmiyor"
bolge: "Emirdağ-I"
donem: "Emirdağ 1 Dönemi"
date: 
yazar: "Said Nursî"
---

# Emirdağ-I 432 : O hadise aleyhimizde cereyan etmiyor

<p class="arabic" dir="rtl" title="Meal: “Subhân Allah’ın adıyla” * “Hiçbir şey yoktur ki O'nu hamd ile tesbih etmesin” [İsrâ 17:44]">بِاسْمِهِ سُبْحَانَهُ * وَاِنْ مِنْ شَىْءٍ اِلاَّ يُسَبِّحُ بِحَمْدِهِ</p>

<p class="arabic" dir="rtl" title="Meal: “Allah’ın selâmı, rahmeti ve bereketleri, ebedî ve dâimî olarak üzerinize olsun.”">اَلسَّلاَمُ عَلَيْكُمْ وَرَحْمَةُ اللّٰهِ وَبَرَكَاتُهُ اَبَدًا دَائِمًا</p>

Aziz, sıddık kardeşlerim!

**Evvelen**: Asâ-yı Musa’nın hitâmı ve Zülfikar’ın da yakında çıkması, o müşkilâtlı havalide büyük bir muvaffakiyettir. İnşallah fütuhat-ı mühimmenin bir anahtarı olacak.

**Sâniyen**: Evvelce ümid ettiğimiz ve dediğimiz gibi, o iki mecmuanın çıkması, memleket için geniş fütuhat-ı imaniyeye bir vesile olduğuna Kuran mekteplerinin açılması ve hatta sair dinî, hususi mekteplerin ve hatta Nurların dersleri için de hususi mekteplerin açılmasına resmen müsaade edilmesi ve şimdi de Isparta’da müsadere edilen ve Diyanet Riyaseti’ne gönderilen o iki kitabımızdan dört-beş nüshaları o zamandan beri Diyanet Müşavere Heyetinden onbeş ehemmiyetli hoca inceden inceye tetkik etmek neticesinde bize mevsûken haber verilmiş ki, onlar bir rapor yapıp Dâhiliye Vekili ve Adliyeye verecekler ki, bu eserler bu millet ve memlekete gayet lâzımdır. Hatta bir rivayette resmen yeni hurufla neşretmek için çok külliyetli bir para imtiyaz hakkı olarak eserler sahibine verip, tâ imtiyazı onlara versin. Her ne ise, demek o hadise aleyhimizde cereyan etmiyor. Nurlar hem kendilerini, hem bizleri kurtarıyorlar. Fakat ihtiyat her vakit lâzımdır. Gizli münafıklar evham vermesinler.

**Sâlisen**: Küçük Isparta İnebolu’nun yeni huruf Asâ-yı Musa’dan otuz nüshasını ciltleyip bana göndermek lâzımdır.

**Râbian**: İnebolu hâlis muhlis kardeşlerimizin Ramazan’da mağribden sonra okudukları hatme-i şerifin hatim duasını bana havale etmişler. Ben de kemal-i şükran ile kabul ederim. Fakat çok zayıf ve rahatsızım. Belki mükemmel yapamayacağım diye, hem ben nâkıs iktidarımla yapacağım, hem de kendimi hayalen onların dairesinde farz edip onlar o hatim duasını yaptıkça ben de manen âmin dediğimi farz ve tahayyül ve tahattur etsinler. Umum kardeşlerimize binler selam ve dua ediyoruz ve dualarını rica ediyoruz.

*el-Bâkî Hüve’l-Bâkî*
*Hasta kardeşiniz*
*Said Nursî*

Size, bera-yı malûmat İnebolu’ya gönderilen iki mektubun sureti ve Şam’a gönderilen bir mektubun sureti, Üstadımızın emriyle size gönderildi. - Hizmetkârı Ceylan
