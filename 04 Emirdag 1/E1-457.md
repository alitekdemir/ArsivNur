---
title: "Emirdağ-I 457 : Risale-i Nur müşterileri aramaz"
no: 457
id: "E1-457"
konu: "Risale-i Nur müşterileri aramaz"
bolge: "Emirdağ-I"
donem: "Emirdağ 1 Dönemi"
date: 
yazar: "Said Nursî"
---

# Emirdağ-I 457 : Risale-i Nur müşterileri aramaz

<p class="takdim">[Pek acele yazıldı, tashih edilmedi. Siz güzelce imlasına dikkat ediniz, ıslah ediniz, sonra neşrediniz.]</p>

<p class="arabic" dir="rtl" title="Meal: “Subhân Allah’ın adıyla” * “Hiçbir şey yoktur ki O'nu hamd ile tesbih etmesin” [İsrâ 17:44]">بِاسْمِهِ سُبْحَانَهُ * وَاِنْ مِنْ شَىْءٍ اِلاَّ يُسَبِّحُ بِحَمْدِهِ</p>

<p class="arabic" dir="rtl" title="Meal: “Allah’ın selâmı, rahmeti ve bereketleri, ebedî ve dâimî olarak üzerinize olsun.”">اَلسَّلاَمُ عَلَيْكُمْ وَرَحْمَةُ اللّٰهِ وَبَرَكَاتُهُ اَبَدًا دَائِمًا</p>

Aziz, sıddık kardeşlerim!

**Evvelâ**: Bu defaki mektuplarda tekrar bir kısım kardeşlerimizin tebriklerine mukabil ruh u canımızla maddi ve manevi bayramlarını tebrik ederiz. Ve Sava Medrese-i Nuriyenin kahramanlarından Marangoz Ahmed, Mustafa Gül, Ali Gül gibi o medresenin değerli, kıymettar üstadlarından merhum Hacı Hâfız Mehmed ve merhum Hâfız Mehmed’in tam hayr-ul halefleri olan o çalışkan kardeşlerimizin Sikke-i Gaybiye’ye başlamalarını tebrik ve muvaffakiyetlerine dua ediyoruz. Eğer siz münasip görseniz, Sikke-i Gaybiye’nin başında bu fıkranın mealini yazarsınız. Şöyle ki:

Bu Sikke-i Gaybiye’yi mahrem tutardık, yalnız has kardeşlerime mahsustu. Ben vefat ettikten sonra neşredilsin demiştim. Fakat zabıta geldi, Adliye hesabına onu sakladığımız yerden çıkardılar. İki sene ellerinde kaldı. Üç mahkeme tetkikinden sonra iade edildi. Bize muhalif gayet nâmahremler dahi beraber okudular. Bize çok yabani insanlar gördüler. Bu iki defadır Isparta Adliyesinin eline başka risalelerle girmiş, hiçbir itiraz edilmeden verilmiş. Madem umumun nazarına istemediğimiz halde gösterilmiş ve madem Risale-i Nur’un ehemmiyetini isbat edip şakirdlerini şevke getiriyor, kuvve-i maneviyelerini ziyadeleştiriyor. Elbette Medresetüzzehra erkânlarının neşrine karar vermelerine iştirak ederim. Said

**Sâniyen**: Siracünnur, Sikke-i Gaybiye ve yeni huruf Asâ-yı Musa hediyesine dair münasip gördüğünüz yedi buçuk gibi fiyatı sizin reyinize havale ediyorum, münasiptir. Fakat lâyık olmayan ellere verilmemeli. Hem tam şakird ve fakir olmayana fiyatsız vermemeli. Çünkü ucuz alan, ehemmiyetsiz bakar. Risale-i Nur müşterileri aramaz, müşteriler Risale-i Nur’u aramalı ve yalvarmalı. Hem kemmiyete ehemmiyet verilmez, keyfiyet nazara alınır. Bazen bir adamın tam şakird olması, yüz adam yerini tutar. Hem kendini satmaya çalışanlara, hususen enaniyetli hocalara hediye verilmemeli. Nurlara herkesten evvel sahip çıkmaya medreseden çıkanlar lâzım iken, Nurların bir cihette tokatlarını yiyen fen muallimleri ve talebeleri ruh u can ile fedakârane Nurlara müşteri olup fazla kıymet verdikleri halde, istinkâf eden ve çekinen bir kısım hocalara fiyatsız vermek, Nurların onların nazarında ehemmiyetini kırar. Onun için Nur kumandanlarından Refet kardeşimizin İstanbul hocalarına risaleleri hediye etmek, şimdilik maslahat görünmüyor.

**Sâlisen**: Siracünnur’dan 237 sahifesi bize gelmişti. Mütebâkisi varsa gönderilsin ki, beraber cildleyeceğiz. Ve tashih edip hata-savab cedveli yapılsın.

**Râbian**: Medrese-i Nuriye kahramanlarından Marangoz Ahmed’in şâşaalı mektubunda çok güzel şeyler bulunduğunu ve büyük bir ümid beyan ettiği halde, “Mehdi” lafızları siyaseti îma ettiği için münasip değil. Ve Asâ-yı Musa’yı benim için tevafukatını yaldızla yazmasına bin bârekâllah deriz. Üstadlarımın içine manevi kazançlarımı bağışlamak vaktinde Hâfız Ali ve Hacı Hâfız Mehmed’le beraber giren merhum Hâfız Mehmed’in iki kıymetli kardeşlerinin tebriklerine ve Sikke-i Gaybiye’ye başlamalarına bin bârekâllah ve veffakakümullah deriz. Ve Nur’un erkânından Milaslı Halil İbrahim’in ve civarındaki Nurcuların bayram tebriklerine mukabil, onların bayramlarını ruh u canımızla tebrik ediyoruz.

**Hâmisen**: Nur’un demirbaş kâtiblerinden kardeşimiz Kâtib Osman’ın güzel ve benim için müjdeli mektubunda akrabasından hacca giden o mübarek kardeşimiz benim bedelime de o mübarek mevkileri ziyaret edeceğine bütün ruh u canımla sevindim, mesrur oldum. Bu münasebetle size beyan ediyorum ki: çok zâtlar bu sene benim bedelime de hacda beni hayalen beraber farzedip ziyaret edecekleri vaadlerine mukabil, ben de onları Nur şakirdlerinin haslar dairesinde kabul edip manevi kazançlarıma şerik ettiğimi ve şirket-i maneviyemiz itibarıyla Nur’un has şakirdleri dahi sizleri manevi kazançlarına şerik edecekler diye onlara söz verdiğim için, siz de dualarınızda dersiniz ki: “Yâ Rabbî! Kardeşimiz Said’in Nur şakirdi dairesi duhûlüne kabul ettiği bu sene hacca gidenlerin hem gitmeyenlerin de ve şakird yerinde kabul ettiklerinin defter-i hasenatına dahi geçir.” mealinde bir fıkra ile benim vaadimi tasdik etmenizi arzu ediyorum. Tavaslı Molla Mehmed ve Âmâ Mehmed’in tebriknamelerine ve Tavas havalisinde hususen çok ehemmiyetli bir kardeşimiz Muharrem’in bayramlarını ruh u canımızla tekrar tebrik ediyoruz.

**Sâdisen**: Ben risaleleri hediye vermeye mecbur olduğumdan, İnebolu’nun bana göndereceği otuz adet nüshasının herbirine ve Siracünnür’unuzun otuz adedinden herbirisine beşer lira verebilirim. Tahirî’nin on tanesini hediye kabul ederim. Umum kardeşlerimize binler selam.

*el-Bâkî Hüve’l-Bâkî*
*Kardeşiniz*
*Said Nursî*
