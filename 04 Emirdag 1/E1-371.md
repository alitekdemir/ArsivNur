---
title: "Emirdağ-I 371 : Bu sıralarda evham fırtınası var"
no: 371
id: "E1-371"
konu: "Bu sıralarda evham fırtınası var"
bolge: "Emirdağ-I"
donem: "Emirdağ 1 Dönemi"
date: 
yazar: "Said Nursî"
---

# Emirdağ-I 371 : Bu sıralarda evham fırtınası var

<p class="arabic" dir="rtl" title="Meal: “Subhân Allah’ın adıyla” * “Hiçbir şey yoktur ki O'nu hamd ile tesbih etmesin” [İsrâ 17:44]">بِاسْمِهِ سُبْحَانَهُ * وَاِنْ مِنْ شَىْءٍ اِلاَّ يُسَبِّحُ بِحَمْدِهِ</p>

<p class="arabic" dir="rtl" title="Meal: “Allah’ın selâmı, rahmeti ve bereketleri, ebedî ve dâimî olarak üzerinize olsun.”">اَلسَّلاَمُ عَلَيْكُمْ وَرَحْمَةُ اللّٰهِ وَبَرَكَاتُهُ اَبَدًا دَائِمًا</p>

Aziz, sıddık kardeşlerim!

**Evvelâ**: Siracünnur namında olan Manevi Tarihçe-i Hayat mecmuasının âhirinde yazılacak Denizli Müdafaanamesi'nin bir nüshasını tashih ettim. Bazı yerleri münasip görmediğimden çizdim. Denizli ehl-i vukufuna karşı itiraznamenin tamamını çizdim ki yazılmasın. Hem Ankara ehl-i vukufunun on adet sehivlerinin cevaplarından dört tane yazılacak. Ötekilere çizgi çektim, yazılmasın. Hakikaten bu müdafaaname hem ilmî, hem nurlu, hem kuvvetli bir risale-i Nuriyedir. Onu hem Siracünnur olan Tarihçe-i Hayat'ın âhirinde, hem bir kısım nüshaları müstakil bir risale olsa münasiptir. Hem bu sıralarda evham fırtınası var. Elli sene evvel yazılan Şeyh Ahmed’in vasiyetnamesinin gizli intişarında, bazı hocalara korku veriyorlar. Hatta İstanbul’da Zülfikar’dan iki üç hoca çekindiler, alamadılar. Çok dikkat ve ihtiyatla beraber devam etmek ve telaş etmemek gerektir. [^1]

**Sâniyen**: Yirmidokuzuncu Mektub’un Birinci Makamında Hücumat-ı Sitte’nin Zeyli ve İşaret-i Seb’a şimdilik Tılsım Mecmuası’nın âhirine konulmasın, sonra ilâve edilebilir. Hem Beşinci Şua dahi şimdilik Tarihçe-i Hayat'ın içine konulmasın, fakat yazılsın. İnşallah Müdafaaname'deki kuvvetli hakikatler bütün muterizleri susturup Risale-i Nur’daki parlak ve zedelenmez ve hiçbir şeye âlet olmaz ve tam ihlasla yoğrulmuş olduğunu bildirecektir. Mübareklerin pehlivanı Tılsım Mecmuası’nda Yirmidokuzuncu Söz’ün İkinci Makamını yazsın, eliflere bakmasın. Umum kardeşlere binler selam ve selametlerine dua eden kardeşiniz,

*el-Bâkî Hüve’l-Bâkî*
*Said Nursî*

***
[^1]: Şimdiki evham fırtınasında yalnız bir tek nüsha Zülfikar, bir şakirdin ihtiyatsızlığı yüzünden Posta Müdürü alıp zabıtaya vermiş. Zabıta da şimdilik müsadere etmiş. Belki bunda da bir hayır var. Belki de sizin bir nüshanız ele geçip Ankara’ya gönderildiğinin neticesi olarak buraya dikkat etmeye başlamışlar. Tek size ilişmesinler yeter. Bize ilişmelerinin hiç ehemmiyeti yok. Belki bizden alınan nüsha da çokların imanını kurtarmaya vesile olacak. Demek “sırren tenevveret” daima bir düstur-u esasîmizdir.
