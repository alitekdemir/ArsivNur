---
title: "Emirdağ-I 22 : Risale-i Nur’un serbestiyetini cevv-i sema dahi alkışlıyor"
no: 22
id: "E1-22"
konu: "Risale-i Nur’un serbestiyetini cevv-i sema dahi alkışlıyor"
bolge: "Emirdağ-I"
donem: "Emirdağ 1 Dönemi"
date: 
yazar: "Said Nursî"
---

# Emirdağ-I 22 : Risale-i Nur’un serbestiyetini cevv-i sema dahi alkışlıyor

<p class="arabic" dir="rtl" title="Meal: “Her türlü noksan sıfatlardan yüce olan Allah’ın adıyla.”">بِاسْمِهِ سُبْحَانَهُ</p>

<p class="arabic" dir="rtl" title="Meal: “Hiçbir şey yoktur ki O'nu hamd ile tesbih etmesin” [İsrâ Sûresi, 17:44]">وَاِنْ مِنْ شَىْءٍ اِلاَّ يُسَبِّحُ بِحَمْدِهِ</p>

Aziz, sıddık kardeşlerim!

Bizim katiyen şek ve şüphemiz kalmadı ki, bu hizmetimizin neticesi olan Risale-i Nur’un serbestiyetini, değil yalnız biz ve bu Anadolu ve âlem-i İslam alkışlıyor, takdir ediyor; belki kâinat dahi memnun olup cevv-i sema ve feza-yı âlem alkışlıyorlar ki, üç dört ayda bir yağmura şiddet-i ihtiyaç varken gelmemişti. Ankara teslim kararına tevafuk eden Leyle-i Regaib'deki emsalsiz ve gürültülü bir tarzda rahmetin gelmesi.. ve Denizli’de mahkemenin bilfiil teslimine karar vermesi ile yine leyle-i Miraç'ta aynen Risale-i Nur’un bir rahmet olduğuna işareten leyle-i Regaibe tevafuk ederek kesretle melek-i ra’dın alkışlamasıyla ve rahmetin Emirdağında gelmesi o teslim kararına tevafuk etmesi.. ve bir hafta sonra, (demek Denizli’de vekillerimizin eliyle mahkemeden alınması hengâmlarında) yine aynen leyle-i Regaib ve leyle-i Miraca ve tevafuk ederek aynen onlar gibi Şaban-ı Şerifin bir Cuma gecesinde tekrar kesretle rahmet ve yağmurun bu memlekete gelmesi ve birbirlerine tevafuk etmesi kati kanaat verir ki: Risale-i Nur’un müsaderesine ve hapsine dört zelzelelerin tevafuku küre-i arzca bir itiraz olduğu gibi, bu Emirdağı memleketinde dört ay zarfında yalnız üç Cuma gecesinde -ki biri leyle-i Regaip, biri leyle-i Mirac, biri de Şaban-ı Muazzamın birinci Cuma gecesinde- rahmetin kesretle gelmesi ve Risale-i Nur’un da serbestiyetinin üç devresine tam tamına tevafuk etmesi, küre-i havaiyenin bir tebriki, bir müjdesidir. Ve Risale-i Nur dahi manevi bir rahmet, bir yağmur olduğuna kuvvetli bir emaredir.

Ve en latîf bir emare şudur ki: Dün birdenbire bir serçe kuşu pencereye geldi, pencereye vurdu. Biz uçurmak için işaret ettik, gitmedi. Mecbur olduk, dedim: “Pencereyi aç bakalım, ne diyecek?” Pencereyi açtık. İçeri girdi, durdu, tâ bu sabaha kadar kaldı. Sonra o odayı ona bıraktık, yatak odama geldim. Bu sabah çıktım, kapıyı açtım, yarım dakikada döndüm. Baktım, “Kuddüs, Kuddüs” zikrini yapan bir kuşu odamda gördüm. Gülerek dedim: “Bu misafir niçin geldi?” Tam bir saat bana baktı, uçmadı, ürkmedi. Ben de okuyordum. Ekmek bıraktım, yemedi. Yine kapıyı açtım, çıktım. Yarım dakikada döndüm, o misafir de kayboldu.

Sonra bana hizmet eden çocuk geldi, dedi ki: “Ben bu gece rüyamda gördüm ki, merhum Hafız Ali’nin (r.h.) kardeşi yanımıza gelmiş.” Ben de dedim: “Hafız Ali ve Hüsrev gibi bir kardeşimiz buraya gelecek.” Aynı günde, iki saat sonra çocuk geldi, dedi: “Hafız Mustafa geldi.” Hem Risale‑i Nur’un serbestiyetinin müjdesini getirdi, hem mahkemedeki kitaplarımı da kısmen getirdi. Hem serçe kuşunun, hem rüyanın, hem kuddüs kuşunun tabirini ispat etti. Tesadüf olmadığını gösterdi.

Acaba, emsalsiz bir tarzda hem serçe kuşu, hem kuddüs kuşu acip ve garip bir surette gelip bakmaları, sonra kaybolmaları ve masum çocuğun rüyasının tam tamına çıkması, Risale-i Nur’un Hafız Ali gibi bir zâtın eliyle buraya gelmesinin aynı zamanına tevafuku hiç tesadüf olabilir mi? Hiçbir ihtimali var mı ki, bir beşaret-i gaybiye olmasın? [^1]

Evet bu mesele, küçük bir mesele değil; kâinat ve hayvanat ile dahi alâkadardır. Evet Risale-i Nur’un serbestiyetinden, ben Risale-i Nur’un bir şakirdi olmaklığım itibarıyla, kendi hisseme düşen bu kâr ve neticeyi, binler altın lira kadar kazancım var kanaat ediyorum. Başka yüz binler Risale-i Nur şakirtleri ve takviye-i imana muhtaç ehl-i imanın istifadeleri buna kıyas edilsin.

Evet dinin, şeriatın ve Kuran’ın yüzden ziyade tılsımlarını, muammalarını hal ve keşfeden.. ve en muannid dinsizleri susturup ilzam eden.. ve Mirac ve haşr-i cismânî gibi sırf akıldan çok uzak zannedilen Kuran hakikatlerini en mütemerrid ve en muannid feylesoflara ve zındıklara karşı güneş gibi ispat eden ve onların bir kısmını imana getiren Risale-i Nur eczaları, elbette küre-i arzı ve küre-i havaiyeyi kendiyle alâkadar eder. Ve bu asrı ve istikbali kendiyle meşgul edecek bir hakikat-i Kuraniyedir. Ve ehl-i imanın elinde bir elmas kılıçtır.

*el-Bâkî Hüve’l-Bâkî*
*Emirdağı’nda Kardeşiniz*
*Said Nursî*

***

***
[^1]: Hem bu kuşların Risale-i Nurla alâkadarlıklarını teyit eden çok emareler var. Ezcümle, o kuşların alâkadarlığını gösteren mektup Milâs’a gittiği aynı vakitte garip bir tarzda kuddüs kuşu o mektubun meâlini vaziyetiyle teyit ettiği gibi.. aynı mektup İnebolu’da geceleyin okunurken büyük bir gece kuşu harika bir tarzda pencereye gelip, kanadıyla vurup, durup dinlemesi.. hem aynı mektup Sava’da okunurken bir defa da iki çekirge mektubun üstüne konup, okunması bitinceye kadar durmaları.. bir defasında yine Sav köyünde serçe ve bülbül kuşları aynı mektubun okunmasında pervane gibi uçup alâkadarlık göstermeleri.. Hem Isparta’da Hüsrev’in evinde aynı mektup okunurken, bülbül kuşu hilâf-ı âdet salona gelmesi ve alâkadarlık göstermesi gibi çok emareler, bu keramet-i nuriyeyi teyit ediyor.
