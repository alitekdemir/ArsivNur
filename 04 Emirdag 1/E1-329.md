---
title: "Emirdağ-I 329 : Kardeşim! Senin eski dostun olan bu yeni memura dikkat et"
no: 329
id: "E1-329"
konu: "Kardeşim! Senin eski dostun olan bu yeni memura dikkat et"
bolge: "Emirdağ-I"
donem: "Emirdağ 1 Dönemi"
date: 
yazar: "Said Nursî"
---

# Emirdağ-I 329 : Kardeşim! Senin eski dostun olan bu yeni memura dikkat et

<p class="takdim">[Burada bir kardeşimize yazdığım bir parçadır. Belki size de faydası var diye gönderildi.]</p>

Aziz, sıddık kardeşim!

Madem seni burada Nur hizmetinde rükün göstermişler. Bugün küçücük bir ihtara binaen ihtiyatlı bir tedbiri beyan ediyorum. Şöyle ki: Bir yerde aleyhimizde istimal edilen planlardan birisi; enaniyetli, sofimeşreb, büyükçe bir mütekaid memuru enaniyetini tahrik edip, o dahi tasavvufta aldanıp kendini veli zanneden o adamı Nurlar aleyhinde istimal ettiler. Bir halt edemediler fakat enaniyetli bid’akâr hocalardan başka şeyhlerden ziyade bir cihette tesanüdümüze zarar verdi. O vakit memuriyetten çekildiği için makamını istimal edemedi. Yoksa daha ziyade zarar verebilirdi. Demek aleyhimizde nasıl dinsizleri istimal ediyorlar. Öyle de enaniyetli ve bid’akâr bazı hocaları ve sofilikle münasebettar resmî makam sahiplerini istimal ediyorlar. Kardeşlerin tesanüdünü kırmaya çalışıyorlar. Gerçi her cihette aleyhimizdeki planları kırıldı, fakat bu cihette şüphemiz var.

Sen rüküniyet itibarıyla senin eski dostun olan bu yeni memura tam dikkat et. Eğer benlik, hodfüruşluk varsa ve ona verdiğin eserlere tam mağlup olmayarak ve Nurlara ihtiyacını ve yarasını bilip Nur’un sırrı olan ihlasa girmezse ve eski Dâhiliye Vekili zamanında buraya tayin olmuşsa ve doğrudan doğruya Van’dan buraya nakledilmişse; ihtimali var ki, bunu resmî makamının ehemmiyeti cihetinde ve Nura müştak olanlara hususen rükünlere bir fütur vermekte istimal edilir. Onun için bak, eğer tamamıyla bizi himayeye ve bize ilişenleri mümkün olduğu kadar teskin etmeye çalışmak isterse; ona dost kal. Ve ona ve bildir ki, bizi muhafaza etmek hem resmî, hem manevi vazifesidir. Çünkü bizim gibi, binler zalimlerin hücumlarına maruz mazlumları, o makamın vazifesi onları himaye etmektir. Onun bize eziyetine hiç lüzum kalmıyor, çünkü binler eziyetçiler var. Eğer Nurların nüfuzunu kırmak maksadıyla bir memurun dediği gibi, “Diyanet Riyasetinde bundan daha güzel eserler var. Hem diyanet ve hakikat Nurculara mahsus değil, bizde de çok şeyhler ve veliler var” diye hem enaniyetini, hem makam-ı resmîsini o garaza vesile eden bazı malum memurlar gibi davranıyorsa dikkat et! Senin dostun bu noktalarda aldanmamış olsun ve seni de aldatmaya çalışmasın. Sana az bir zaaf verse, burada Nurlara büyük bir zarardır. Eğer sen onu tam Nurcu yapsan buraca büyük bir fütuhattır. Eğer sen mağlup olsan, ehemmiyetli bir zarardır.

*Kardeşiniz*
*Said Nursî*

***
