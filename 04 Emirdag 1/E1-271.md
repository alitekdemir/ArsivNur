---
title: "Emirdağ-I 271 : Mucizât-ı Kuraniye risalesindeki ekser âyetlerin herbiri.."
no: 271
id: "E1-271"
konu: "Mucizât-ı Kuraniye risalesindeki ekser âyetlerin herbiri.."
bolge: "Emirdağ-I"
donem: "Emirdağ 1 Dönemi"
date: 
yazar: "Said Nursî"
---

# Emirdağ-I 271 : Mucizât-ı Kuraniye risalesindeki ekser âyetlerin herbiri..

<p class="arabic" dir="rtl" title="Meal: “Subhân Allah’ın adıyla” * “Hiçbir şey yoktur ki O'nu hamd ile tesbih etmesin” [İsrâ 17:44]">بِاسْمِهِ سُبْحَانَهُ * وَاِنْ مِنْ شَىْءٍ اِلاَّ يُسَبِّحُ بِحَمْدِهِ</p>

<p class="arabic" dir="rtl" title="Meal: “Allah’ın selâmı, rahmeti ve bereketleri, ebedî ve dâimî olarak üzerinize olsun.”">اَلسَّلاَمُ عَلَيْكُمْ وَرَحْمَةُ اللّٰهِ وَبَرَكَاتُهُ اَبَدًا دَائِمًا</p>

Aziz, sıddık kardeşlerim!

**Evvelen**: Bir meseleyi, çoktan beri size söylemek lâzım iken unutmuştum. O da şudur: Mucizât-ı Kuraniye risalesindeki ekser âyetler, herbiri ya mülhidler tarafından medar-ı tenkit olmuş veya ehl-i fen tarafından itiraza uğramış veya cinnî, insî şeytanların vesvese ve şüphelerine maruz olmuş âyetlerdir. İşte Yirmi Beşinci Söz öyle bir tarzda o âyetlerin hakikatlerini ve nüktelerini beyan etmiş ki, ehl-i ilhad ve fennin kusur zannettikleri noktalar, i’cazın lemeâtı ve belâgat-ı Kuraniyenin kemâlatının menşeleri olduğunu, ilmî kaideleriyle ispat edilmiş, bulantı vermemek için onların şüpheleri zikredilmeden cevab-ı kati verilmiş. <span class="arabic" dir="rtl" title="Meal: “Güneş te akıp gitmektedir.” Yâsin Sûresi, 36:38">وَالشَّمْسُ تَجْرِى</span>, <span class="arabic" dir="rtl" title="Meal: “Dağları da birer kazık (yapmadık mı?)” Nebe’ Sûresi, 78:7">وَالْجِبَالَ اَوْتَادًا</span> gibi, yalnız Yirminci Sözün Birinci Makamında üç dört âyette şüpheleri söylenmiş.

Hem o Mucizât-ı Kuraniye risalesi de gerçi gayet muhtasar, acele yazılmış ise de, fakat, ilm-i belâğat ve ulûm-u Arabiye noktasında âlimlere hayret verecek derecede âlimane ve derin ve kuvvetli bir tarzda beyan edilmiş. Gerçi her bahsini, her ehl-i dikkat tam anlamaz, istifade etmez. Fakat o bahçede herkesin ehemmiyetli hissesi var. Pek acele ve müşevveş haletler içinde telif edildiğinden, ifade ve ibaresinde kusur var olmasıyla beraber ilim noktasında çok ehemmiyetli meselelerin hakikatini beyan etmiş.

**Sâniyen**: Bu zamanda müslümanlar, hususen gençler ve bilhassa fen dersini görenler ve siyasete bulaşanlar manevi tehlikelere çok maruzdurlar. Risale-i Nur’dan Gençlik Rehberi ve Meyve ve Küçük Sözler ve Hüccetullahi'l-Baliğa gibi parçalar şimdiki gençlere, ekmek ve ilaç gibi lâzımdır. Yoksa hevesatları ve şiddetli hissiyatları ve şimalden gelen şimdiki zamanın ilcaâtları onları hem helâket-i ebediyeye, hem dünyevî hasaretlere sevk etmeye zemin hazırlanmış. Onun için Nurcuların böyle zamanda az hizmetleri çok kıymettardır. Ve bir saati belki yirmi saat kadar makbuldür.

Kuvve-i maneviyeniz kırılmasın, nokta-i istinadınız gayet muhkemdir. Çünkü şimdiye kadar hiçbir eser yoktur ki, böyle ağır şerait içinde ve aleyhinde bu derece propaganda ile ürkütmekle beraber bu derece rağbet-i umumiyeye mazhar ve kendi kendine intişar ve muarızlarını teslim etmeye mecbur etmiş bir eser hiçbir tarih bize göstermiyor.

Madem Cenab-ı Hak bu zamanda Nurculara iman kurtarması hizmetini ihsan etmiş, elbette bu nimet-i azîmeye karşı daima şükür ve şevk ve gayretle fütursuz çalışmak vazifeleridir. ***“Bir tek adamın imanını kurtarmak, sahra dolusu kırmızı koyundan daha hayırlı olduğunu”*** hadîs-i şerif müjde veriyor. Elbette şimdi fütur verecek ve şevklerimizi kıracak pek çok esbab var olmakla beraber, lillahilhamd yine Nur şakirdlerinin kahramancasına sebatkârane çalışmaları bu hadîsin mazharıdırlar diye kanaatimiz var. [^1] [^2]

*el-Bâkî Hüve’l-Bâkî*
*Umumunuza selam ve selametlerinize*
*dua eden kardeşiniz*
*Said Nursî*

***

***
[^1]: Bundan evvelki mektubumuzda yangın âfâtı Kastamonu'da olduğunu, bana hizmet eden çocuk söyledi. Halbuki Sinop'ta olmuş. O Kastamonu lafzı yerinde Sinop lafzı yazılsın. Sinop İnebolu'ya, Kastamonu'ya yakındır. Âfâtın onlara da manen tesiri var.
[^2]: Benim hastalığım gerçi devam eder ve başdönmesi ve bulantı var. Fakat hadsiz şükür ki, vazifelerime devam edebilirim. Hatta sekerat zannettiğim bir haletimde yine tashihe başladım. Tâ ki sekeratta vesveseye çalışan şeytanı tam sustursun ve kabirdeki sual-cevaba ziyade bir hazırlık olsun. Şimdi hatırıma geldi, ehemmiyetli bir kardeşimiz olan Ahmed Feyzi, Aydın tarafında olduğunu anladım. İnşallah o tarafta bir Hasan Feyzi olur. Ne haldedir merak ediyorum.
