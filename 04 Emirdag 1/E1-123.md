---
title: "Emirdağ-I 123 : Yakub Cemal'in mektubu"
no: 123
id: "E1-123"
konu: "Yakub Cemal'in mektubu"
bolge: "Emirdağ-I"
donem: "Emirdağ 1 Dönemi"
date: 
yazar: "Said Nursî"
---

# Emirdağ-I 123 : Yakub Cemal'in mektubu

<p class="arabic" dir="rtl" title="Meal: “Her türlü noksan sıfatlardan yüce olan Allah’ın adıyla.”">بِاسْمِهِ سُبْحَانَهُ</p>

Ey muhterem Üstadım!

Anam babam ve tatlı canım ve altı evlâdım senin yoluna feda olsun. Senelerden beri zahirî esarette akıl ve hayale gelmeyen türlü türlü ezâ ve işkenceler altında yaşarken, şimdi de hayata göz kapamayı kendinize tercih ettiniz. Sizin o mübarek hayatınızın varlığından bütün dünya istifade ferahnâktır. Fakat benim gibi bir echelin varlığıyla yokluğunda hiçbir fark olmadığından, yerinize beni tercih ediniz. Burdur’daki Âsım Bey’in ve Hâfız Ali kardeşlerimiz senin yerinde şehid olmaları gibi, gerçi ben talebelik vazifesini tamamen îfa etmemişsem de, siz tamam sayarak yerinize hemen beni tercih ediniz.

Sevgili üstadım! Gece gündüz Risale-i Nur’a hizmet eden ihvan kardeşlerimi yetim bırakmayarak başlarında biraz daha bulunmanızı, Hakîm-i Zülcelal Hazretlerinden temenni ve niyaz ederim.

Üstadım! Sizin varlığınızdaki feyiz ve nur ile, yokluğunuzdaki bir midir? Tabiî bir değildir. 11 senedir hasretinizi çekip acaba bir daha dünya gözüyle görmek nasip olacak mı derken, bu acı haberi işitir işitmez bütün vücudumdaki et ile kemik birbirinden ayrıldı zannettim. Gece gündüz gözyaşlarım durmaz oldu, dünya başıma zindan oldu. Bu gözyaşlarımı kim teskin edecek sevgili Üstadım?

*el-Bâkî Hüve’l-Bâkî*
*Kuleönü İstasyonunda Hammal Yakub'u Cemal Yakub'a çevirdiğiniz*
*ve müteveffâ Âsım Bey kardeşimize refîk ettiğiniz,*
*kusurlu Yakub*

***
