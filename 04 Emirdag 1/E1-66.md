---
title: "Emirdağ-I 66 : Salahaddin, kendine ait bir meseleyi soruyor"
no: 66
id: "E1-66"
konu: "Salahaddin, kendine ait bir meseleyi soruyor"
bolge: "Emirdağ-I"
donem: "Emirdağ 1 Dönemi"
date: 
yazar: "Said Nursî"
---

# Emirdağ-I 66 : Salahaddin, kendine ait bir meseleyi soruyor

<p class="arabic" dir="rtl" title="Meal: “Her türlü noksan sıfatlardan yüce olan Allah’ın adıyla.”">بِاسْمِهِ سُبْحَانَهُ</p>

<p class="arabic" dir="rtl" title="Meal: “Allah’ın selâmı, rahmeti ve bereketleri, üzerinize olsun.”">اَلسَّلاَمُ عَلَيْكُمْ وَرَحْمَةُ اللّٰهِ وَبَرَكَاتُهُ</p>

Aziz, sıddık kardeşlerim!

Bu defa hem Isparta, hem Denizli, hem İnebolu’dan Risale-i Nur’a ait üç mektup aldım. Ayrı ayrı mektup yazmak halim müsaade etmediği için o mevzulara nisbeten gayet kısa bu uzun mektubu yazıyorum.

**Evvela**: Mucizat-ı Kuraniye, Mucizat-ı Ahmediye gibi risalelerin eski hurufla tabı mümkün olduğunu anladım. Dünya hâlini bilmiyorum. Eğer mümkünse mucizatlı Kuranımızın tabı masrafına medar olmak için başta Meyve ve Hüccetullah-il Baliğa ve Mucizat-ı Ahmediye zeyilleriyle ve Mucizat-ı Kuraniye yine zeyilleri ve lâhikalarıyla tab edilse, hem âlem-i İslam, hem istikbal bu kudsî hizmeti alkışlayacak. Bu tab meselesinde bizleri ve bu memleketi minnettar eden Hâfız Ali ve Tahirî Âyet-ül Kübra ve Hizb-i Nuriye ve Hizb-i Kuraniyeyi hangi matbaada tab etmişler ise, başta kahraman Tahirî olarak sizin intihab ettiğiniz bir heyet o matbaacının hem fikrinde, hem tedbirinde eğer münasipse bilfiil tab etmesinde muhabere etsinler. Eğer orada münasip olmazsa Denizli’nin münasip gördüğü Antalya’da yine Tahirî’nin tedbiri ile dikkatle ve tashihatında tam çalışacak intihab ettiğiniz bir iki zat bu işe girişsin.

Masarıf-ı tab’iye ise münasip görseniz abone suretinde sair vilayetlerde arkadaşların iştirakiyle toplanan abone paraları sarfedilsin. Gerçi Hâfız Mustafa gibi bazı fedakâr kardeşler masrafın büyük kısmını kendine alırlar. Bu azîm sevab ve şeref Risale-i Nur şakirdlerinin şahs-ı manevîsine aittir. Onların meşveretiyle, tensibiyle olur. Elhak bu Hâfız Mustafa pek çok işi pek az zamanda görmüş. Bizleri tam minnettar eylemiş.

Mucizatlı Kuran; Hizb-i Kuran ve Hizb-ün Nuriye gibi fotoğrafla tab edilsin. Eğer pek ziyade masrafı olmasa, Mucizat-ı Kuraniye ondan evvel onun bir müjdecisi olarak tab edilse ve serbestiyetimize medar ve vesile olan ve adliyeyi hayrette bırakan Meyve Risalesi de ve feylesofları ve ehl-i vukufu kendine meftun eden Hüccetullah-il Baliğa gayet dikkat ve tashihat ile ve mümkünse tevafuklu bir surette ve Mucizat-ı Ahmediyeyi kerametli tevafukunu bozmamak şartıyla tab edilmesine ve münasip görseniz Diyanet İşleri Reisinin ve Risale-i Nur’a taraftar âzâların reyleri alınmasını tensibinize havale ediyoruz.

**Saniyen**: Salahaddin'in pek uzun ve on mektup kadar beni memnun eden ve sadakatine ve sebatına bu fırtınalar hiç tesir etmediğini ve daima bir Abdurrahman hükmünde bulunduğunu ve o havalideki kardeşlerimiz fütursuz çalıştıklarını bildiren mektubunu aldım, mâşâllah dedim. Baba ve oğlu Isparta kahramanları gibi sarsılmıyorlar. Fakat şimdi Risale-i Nur'un tab suretiyle intişarı, hakiki bir ihlas ve kuvvetli bir tesanüd ve birbirinin kusuruna bakmamak lâzım geldiğinden, Kastamonu Vilayetindeki kardeşlerimiz, Ispartalılara ihlas ve tesanüdde benzemeye mecburdurlar. İnşallah onlar dahi şahsi hissiyatlarını bu kudsî hizmetin zararına istimal etmeyecekler.

Hem gerçi Risale-i Nur, parlak ve kuvvetli hakikatlarıyla serbestiyetini kazanmış ve düşmanlarını bir cihette mağlup etmiş, fakat eskiden ziyade ihtiyata ihtiyacımız var. Çünkü münafık düşmanlar durmuyorlar, bahaneler arıyorlar, hükümeti iğfale çalışıyorlar.

Salahaddin hususi, kendine ait bir meseleyi soruyor. Dünya hayat-ı içtimaiyesine bağlanmak istiyor. Madem o haslar içindedir, katiyen Risale-i Nur'un hizmetine zararı varsa, girmeyecek. Eğer bilse ki; o refika-i hayatını bazı has kardeşlerimiz gibi Risale-i Nur'un hizmetinde yardımcı olarak çalıştırsa, o hayata girebilir. Çünkü hasların hayatı, Risale-i Nur'a aittir ve şahs-ı manevisini temsil eden şakirdlerinin tensibiyle kayıd altına girebilir. Peder ve validesinin reyleri de varsa, inşallah zararı olmaz.

Hem Isparta, hem Denizli, hem Kastamonu ve civarındaki umum kardeşlerimize birer birer selam ve Risale-i Nur'un bu nevi yeni serbestiyetini müjde ve fütur getirmeden çalışmalarını tebrik ediyoruz.

*el-Bâkî Hüve’l-Bâkî*
*Kardeşiniz*
*Said Nursî*

***
