---
title: "Emirdağ-I 455 : Bana mahsus fıtri nişanı taşıyan o yüksek kardeşim"
no: 455
id: "E1-455"
konu: "Bana mahsus fıtri nişanı taşıyan o yüksek kardeşim"
bolge: "Emirdağ-I"
donem: "Emirdağ 1 Dönemi"
date: 
yazar: "Said Nursî"
---

# Emirdağ-I 455 : Bana mahsus fıtri nişanı taşıyan o yüksek kardeşim

<p class="arabic" dir="rtl" title="Meal: “Subhân Allah’ın adıyla” * “Hiçbir şey yoktur ki O'nu hamd ile tesbih etmesin” [İsrâ 17:44]">بِاسْمِهِ سُبْحَانَهُ * وَاِنْ مِنْ شَىْءٍ اِلاَّ يُسَبِّحُ بِحَمْدِهِ</p>

<p class="arabic" dir="rtl" title="Meal: “Allah’ın selâmı, rahmeti ve bereketleri, ebedî ve dâimî olarak üzerinize olsun.”">اَلسَّلاَمُ عَلَيْكُمْ وَرَحْمَةُ اللّٰهِ وَبَرَكَاتُهُ اَبَدًا دَائِمًا</p>

Aziz, sıddık kardeşlerim!

**Evvelâ**: Yirmi sahife ile sizin tebriklerinize cevap yazmak hakkınızdır. Fakat pekçok meşgalelerim içinde halim müsaade etmediği için gücenmeyiniz. Umum ve çok tebrik mektuplarınıza mukabil bütün ruh u canımızla yine sizin o mübarek gecelerde makbul dualarınızı şefaatçi ederek hem Ramazan-ı Şerifinizin tam makbul olmasını ve hem Leyle-i Kadrinizi seksen sene ibadet hükmünde olmasını rahmet-i İlahiyeden niyaz ile bayram-ı şerifinizi taife taife, memleket memleket ve birer birer tebrik ediyoruz.

**Sâniyen**: Bu defa Nurların galebesiyle ve manevi fütuhatıyla, müsadere edilen kitaplarınızı Ankara’nın emriyle size iade etmeleri büyük bir fâl-i hayırdır ve Risale-i Nur’un tam serbestiyetine bir vesile olduğu cihetle büyük bir fütuhat ve maslahat-ı Nuriye oldu.

<p class="arabic" dir="rtl" title="Meal: “Elhamdulillah, bu Rabbimin bir fazlıdır.”">اَلْحَمْدُ لِلّٰهِ هٰذَا مِنْ فَضْلِ رَبِّى</p>

**Sâlisen**: Nur santrali Mehmed Sabri’nin güzel, samimi, hâlis tebrik mektubuna bin bârekâllah. Ve fıtrî bana mahsus nişanı taşıyan o yüksek kardeşimin has akrabam içinde yeri var ve onların içindedir. Sualine karşı, tevhid hatmi yetmiş bin, bir celsede olması şart değil.

**Rabian**: Eflani kahramanı ve Hasan Feyzisi Ahmed Fuad’ın medrese-i Nuriyesinin şakirdleriyle ve vaazında daima Nurları ders veren Hoca Tahirî Efendi’nin tebriklerine mukabil, ruh u canımızla hem Leyle-i Kadirlerini, hem bayramlarını tebrik edip Ahmed Fuad’ın çok güzel, emsalsiz duasına binler âmin deriz. Ve Safranbolu kahramanı Mustafa Osman’ın o medrese-i Nuriyenin şakirdleri namına ve ehemmiyetli bir kardeşimiz Bartınlı Seyyid Efendi namlarına tebriklerine mukabil, ruh u canımızla hem bayramlarını tebrik, hem Karabük’te Mustafa Osman’ın perde altında Nurların hizmetinde muvaffakiyetine ve Seyyid Efendi’nin Nurları vaazlarında mütemadiyen ders vermesine bârekâllah, mâşâllah ve veffakakümullah deriz.

**Hâmisen**: Denizli Medrese-i Yusufiye’nin neşrettiği Nurları merhum şehid Hasan Feyzi’nin hâlis arkadaşları ve oradaki Nur şakirdleri namına Ahmedlerin tebrik mektublarına ve Tavas’ta Abdullah Yılmaz’ın ve çok ehemmiyetli kardeşimiz Muharrem’in tebriklerine mukabil, Ramazan ve Leyle-i Kadr’in hakikatlarını şefaatçi ederek onların bayramlarını tebrik ile, onların hizmet-i Nuriyede herbiri Hasan Feyzi gibi tesirli hizmette muvaffak olmalarını rahmet-i İlahiyeden niyaz ediyoruz. Ve bilhassa Ahmedlerin hacca niyet edip Risale-i Nur’u beraber götürüp ve neşretmek arzularına bin bârekâllah deriz. Fakat onlar gibi rükünlerden olan zâtlar, Isparta erkânıyla meşveret neticesinde vereceği karara havale ediyorum.

**Sâdisen**: Alîl Ali Osman ve Çilingir Ali, Nur’un pek çalışkan kardeşlerimizin tebriklerini ruh u canımızla hem bayramlarını, hem Leyle-i Kadirlerini, hem harika ve kıymetli ve çok sevaplı hizmet-i Nuriyelerini tebrik ediyoruz ve muvaffakiyetlerine ve mahfuziyetlerine dua ediyoruz. Onlar, Nur dairesini ebede kadar bir cihette minnettar ettiler. Allah razı olsun, âmin. Ali Osman'ın, mektubunda isimleri bulunan kardeş ve hemşirelerimize birer birer selam ve dua ediyoruz ve dualarını istiyoruz. Ve mübarek bir kardeşimiz olan Kâzım’ın ruhuna Cenab-ı Hak binler rahmet eylesin ve kabrini pürnur etsin, âmin. Ali Osman’ın mübarek kaleminin bir kerametidir ki, gönderdiği on beş parça risalecikler, aynı vakitte Konya Medrese-i Nuriyesinin iki mühim şakirdi geldiler, aynı o risaleler bize lâzımdır dediler, onlara verildi. Ali Osman’a daha geniş bir sahada sevap kazandıracaklar. Vakit dar olduğundan tashih edemedim. Siz ıslah edersiniz. Umuma birer birer selam ve dua ediyoruz.

*el-Bâkî Hüve’l-Bâkî*
*Kardeşiniz*
*Said Nursî*
