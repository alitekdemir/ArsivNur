---
title: "Emirdağ-I 398 : Fil Sûresinin gaybî bir nükte-i i'caziyesidir"
no: 398
id: "E1-398"
konu: "Fil Sûresinin gaybî bir nükte-i i'caziyesidir"
bolge: "Emirdağ-I"
donem: "Emirdağ 1 Dönemi"
date: 
yazar: "Said Nursî"
---

# Emirdağ-I 398 : Fil Sûresinin gaybî bir nükte-i i'caziyesidir

<p class="arabic" dir="rtl" title="Meal: “Subhân Allah’ın adıyla” * “Hiçbir şey yoktur ki O'nu hamd ile tesbih etmesin” [İsrâ 17:44]">بِاسْمِهِ سُبْحَانَهُ * وَاِنْ مِنْ شَىْءٍ اِلاَّ يُسَبِّحُ بِحَمْدِهِ</p>

<p class="arabic" dir="rtl" title="Meal: “Allah’ın selâmı, rahmeti ve bereketleri, ebedî ve dâimî olarak üzerinize olsun.”">اَلسَّلاَمُ عَلَيْكُمْ وَرَحْمَةُ اللّٰهِ وَبَرَكَاتُهُ اَبَدًا دَائِمًا</p>

<p class="takdim">[Risale-i Nur'un bir ihbar-ı gaybiyesi ki, Sure-i Fil'in nükte-i i'caziye-i gaybiyesinin bir lemasıdır.]</p>

Aziz, sıddık kardeşlerim!

Bütün tarih-i beşeriyede katiyen misli görülmemiş ve kavm-i Lût’un başına yağan semavî taşlardan daha müthiş taşlar, dinsizlik hesabına milyonlarla ehl-i imanı ve masumları edyân-ı semaviye ve kavânîn-i İlahiye haricine dehşetli vasıtalarla sevk eden bir memleketi semavî taşlarla tokatlamasının bir mukaddemesi olarak, resmî gazetelerin kati haber verdikleri bir hâdise-i semaviyeyi, âdetime muhalif olarak bir Nur şakirdi bana haber verdi. Dedim: Yirmi beş sene gazetelerin havâdislerini merak etmedim. Fakat bu taşlar, Risale-i Nur’un dinsizlere manevi tokatlarını temsil ettiği cihetinde ve beş-altı sene evvel ondan haber verdiği için o şakirde dedim: “Git, yalnız o hâdiseyi tamamıyla oku, tahkik et.” O tahkik etti, geldi. Diyor ki: “Bu baharda, Rusya’nın Vladivostok ormanlarına, zemin yüzünde hiç emsali görülmeyen büyüklükte semavî taşlar düşmüş. Ve en büyüğü, yirmi beş metre uzunluğunda ve on metre boyundadır. Düştüğünde etrafındaki ağaçları devirmiş ve otuz kadar büyük çukurlar husule getirmiştir. Tetkik edilen parçalarında demir, çelik ve başka maddeler, karışık olarak mizansız bulunmaktadır.”

İşte resmî gazetelerin kati verdikleri bu haber, altı sene evvel Risale-i Nur, bin üçyüz altmış (1360) sene evvel Sûre-i Fîl’in mu’cizâne <span class="arabic" dir="rtl" title="">تَرْمِيهِمْ بِحِجَارَةٍ</span> cümlesiyle bin üçyüz elli dokuz (1359) tarihinde dünyayı dine tercih eden ve dinsizliği esas tutan, bir nevi medeniyet hesabına beşeri yoldan çıkaranların başlarına, ebabil kuşları gibi, semavî tayyarelerden bombalar başlarına inecek ve semavî taşlar yağdırmasına mukaddimesi olacak diye haber veriyor. Ve <span class="arabic" dir="rtl" title="">فِى تَضْلِيلٍ</span> aynen bin üç yüz altmış (1360) tarihini gösterip, dalâletin cezası olarak kavm-i Lût’un başına gelen ahcâr-ı semaviyeyi andıran semavî taşlar o tarihlerden sonra geleceğini haber verip tehdit ediyor. Ve Risale-i Nur’un Sûre-i Fil nüktesine ait beyanatı içinde hâşiyeli bu cümle var: “Evet, bu tokatlardan pürşer beşer, şirkten şükre girmezse ve Kur’ân’a tarziye vermezse, melâike elleriyle de ahcâr-ı semaviye başlarına yağacağını, bu sûre bir mânâ-yı işarî ile tehdit eder.”

İşte bu fıkra doğrudan doğruya bu taşlara işareti olmasına iki emare var:

- **Birincisi**: Şimdiye kadar gelen semavî taşlar bir iki karış oldukları halde, böyle yirmi beş metre uzunluğunda ve on metre genişliğinde dağ gibi taşlar, elbette semavatın dinsizliğe karşı bir alâmet-i hiddetidir. Ve Sûre-i Fil mu’cizâne ona bakması ve onun tefsiri ona işaret etmesi, hakikattir. O hâdisenin o ihbara liyakati var, çünkü emsalsizdir.

- **İkinci emâresi**: Bütün zemin yüzünü ve nev-i beşeri tehdit eden dehşetli bir dinsizliğin merkezlerine gelmesidir. Ve dinsizler bunu hissetmişler ki, küçücük hâdiseleri ehemmiyetle neşrettikleri halde, bir iki aydır bu acip dehşetli hâdiseyi, ellerinden geldiği kadar şâşaalandırmamaya çalışmışlar.

**Sâniyen**: Yeni çıkan Asa-yı Musa'nın en âhirinde Hüsrev ve yardımcılarına olan hususi dua ki, Zülfikar'ın en âhirinde yazılmıştır. Aynen o dua Asa-yı Musa'nın âhirinde yazılsın. Yalnız “Zülfikar hurufu” yerine “Asa-yı Musa” yazılsın. Hem Nazif ve yardımcıları dahi aynı duayı “Hüsrev” kelimesi yerinde “Nazif” olarak yeni harfle çıkardıkları Asa-yı Musa'nın âhirinde yazsınlar.

**Sâlisen**: Bana çok lüzumu bulunan ve etraftan bazen istenilen Zülfikar nüshalarından beş on Zülfikar'ı benim için hususi bir yere bırakınız. Sonra bir müsait vakitte bana gönderiniz. Umum kardeşlerimize binler selam ve bugünkü Hızır-İlyas olan bayram-ı âmmenizi tebrik ederiz.

*el-Bâkî Hüve’l-Bâkî*
*Hasta fakat memnun kardeşiniz*
*Said Nursî*

***

> 1. Hicrî 1359 > Miladi 1940 / Hicrî 1360 > Miladi 1941
