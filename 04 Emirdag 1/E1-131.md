---
title: "Emirdağ-I 131 : Sabri'nin garip ve zarif dualı bir mektubu"
no: 131
id: "E1-131"
konu: "Sabri'nin garip ve zarif dualı bir mektubu"
bolge: "Emirdağ-I"
donem: "Emirdağ 1 Dönemi"
date: 
yazar: "Said Nursî"
---

# Emirdağ-I 131 : Sabri'nin garip ve zarif dualı bir mektubu

<p class="takdim">[Sabri kardeşimiz bu samimi mektubundaki garip ve zarif duasına Nur’un has şakirdlerini şefaatçi yapması güzeldir. Lâhika’ya girsin.]</p>

<p class="arabic" dir="rtl" title="Meal: “Subhân Allah’ın adıyla” * “Hiçbir şey yoktur ki O'nu hamd ile tesbih etmesin” [İsrâ 17:44]">بِاسْمِهِ سُبْحَانَهُ * وَاِنْ مِنْ شَىْءٍ اِلاَّ يُسَبِّحُ بِحَمْدِهِ</p>

<p class="arabic" dir="rtl" title="Meal: “Allah’ın selâmı, rahmeti ve bereketleri, üzerinize olsun.”">اَلسَّلاَمُ عَلَيْكُمْ وَرَحْمَةُ اللّٰهِ وَبَرَكَاتُهُ</p>

Aziz, sıddık, mürşidim Efendim Hazretleri!

Benim gibi âciz ve günahkâr kemter bir mahluka göndermiş olduğunuz kıymetli mektubunuzu aldım, derecesiz memnun oldum. Cenab-ı Allah nasılki bu dünyada bu melânet akıntısının şerrinden bizleri kurtarmak için siz gibi büyük bir Üstadımızın himayesine vermişse, âhirette de yine cümle Risale-i Nur talebelerini Risale-i Nur hürmetine, bizi Peygamber Efendimizin livâ-ül hamd sancağı altında ve sizin himayeniz altında bir araya cemeylesin. Âmîn, âmîn,

<p class="arabic" dir="rtl" title="Meal: “Kuran'ın ve esrarının ve envârının hürmetine ve Seyyid-il Mürselîn'in hürmetine”">بِحُرْمَةِ الْقُرْآنِ وَاَسْرَارِهِ وَاَنْوَارِهِ وَبِحُرْمَةِ سَيِّدِ الْمُرْسَلِينَ</p>

Ve bihürmeti; 1400 seneden beri dünyayı ışıklandıran nur-u Kuran'ı ortadan kaldırmak maksadıyla bu aziz vatanın yavrularını küfr-ü mutlaka çevirmek isteyen karanlığa karşı bizleri kurtarıp Nur yoluna çeviren Risale-i Nur’un ilk teşkilâtı..

Ve bihürmeti; Allah rızası için dünyada bir kardeşlik-i uhreviyeyi temin maksadıyla başka bir dünyevî gayesi olmayarak fîsebilillah altı ay Eskişehir hapishanesinde yatanların..

Ve bihürmeti; Denizli hapishanesinde Risale-i Nur kahramanı ve Denizli hapishanesinin ve kabristanının şehidi, dünyada Risale-i Nur uğruna canını feda ederek ve âhirette de Risale-i Nur talebelerinin derecelerini müjdelemek için, onlara şefaat etmek için Risale-i Nur uğruna canını feda eden Hâfız Ali’nin (r.h.)..

Ve bihürmeti; Denizli hapishanesinde ve Denizli vilayetinde medrese-i Nuriyeyi vücuda getiren ve bîgünah, hiçbir cürme mâlik olmadığı halde sırf Allah rızası için dokuz ay yatanların ve Hasan Feyzi gibi Risale-i Nur’un sırlarına vâkıf olan kardeşimizi kazananların..

Ve bihürmeti; Âyet-ül Kübra’yı Asâ-yı Musa namını veren nasılki Asâ-yı Musa, evvelki firavunun bütün tılsımlarını ve sihirlerini zîr ü zeber etmişse, şimdiki firavunun da bütün dinsizliğini mürtedliğini öylece zîr ü zeber etmeye sebebiyet vermek için Asâ-yı Musa’nın mecmuasının tab olmasında fevkalâde başarı gösteren talebelerin ve basılmasına sebep olan Tahirî kardeşimizin..

Ve bihürmeti; Üstadımızın âşıkı olan daima âlimane Risale-i Nur talebelerini cûş u huruşa getiren ve daima Lâhika’ya geçen Halil İbrahim kardeşimizin..

Ve bihürmeti; Risale-i Nur teşkilât-ı esasiyesinden bugüne kadar büyük Üstadımızın Risale-i Nur’un deryasından fışkıran feyzini alıp bütün talebelere günü gününe yetiştiren ve bu yüzden bütün talebelerin daha ziyade Nur’a çalışmasına sebebiyet veren ve canını, malını ve gençliğini bu yolda feda eden aziz ve sıddık kardeşimiz Hüsrev’in..

Ve bihürmeti; Risale-i Nur başlangıcından bugüne kadar fevkalâde Üstadımızın hizmetinde bulunan ve Risale-i Nur uğrunda iki sefer hapse giren ve Lâhika-i Nuriye’de ismi yazılan aziz sıddık kardeşimizden Re’fet ve Rüşdü’nün..

Ve bihürmeti; aslı Sinop’lu olup tedavi için İstanbul’a gelip İstanbul doktorlarının tavsiyesiyle Aydın’a gelen ve Aydın’da bir tüccar dükkânına girmesiyle masanın üstünde duran bir Risale-i Nur’u okur okumaz derhal manevi kuvvetli bir şifa görmesiyle, “Benim için çare-i necat, Risale-i Nur’a hizmettir” diyerek derhal Isparta’ya giderek ve bu risalelerin sahibi olan Üstadımızı hiç görmediği halde Eskişehir mahkemesi hakkında gayet manidar, gayet kıymettar bir müdafaaname yazan ve bugüne kadar da bütün hayat-ı dünyeviyesini, Risale-i Nur uğruna feda ederek elyevm çalışmakta olan kardeşimiz Hasan Âtıf’ın..

Ve bihürmeti; sekiz sene Kastamonu’da Üstadımız Hazretlerine hizmet eden Kastamonu talebelerinin.. Ve bihürmeti; İnebolu kardeşlerimizin.. Ve bihürmeti; Emirdağı’nda Üstadımıza candan yardım eden vefakâr kardeşlerimizin..

Ve bihürmeti; daha isimlerini bilmediğimiz bütün talebe kardeşlerimizin ve bundan sonra daha ne kadar gelecek talebe varsa… Nasılki Risale-i Nur, sonra çıkacak olan Mehdi-i Resul’e baktığı sırrını ifşa etmişse, Şeyh Muhyiddin-i Arabî Hazretlerinin bir risalesinde 309’da doğan çocukların Mehdi-i Resul’ü göreceklerini haber veriyor. İnşallah biz Risale-i Nur ordusu, bu ordu-yu Nuriye, sonra gelecek Mehdi-i Resul’ün askeriyiz ve onun için feda-i cân etmeye hazırlanıyoruz.

Üstadım Efendim Hazretleri! Benim gibi tahsil ve terbiyesi hiç olmayan, sizin ve Risale-i Nur’un feyzi sayesinde bugün okur yazar olduk. Biz âcizler böyle yazılarla sizi meşgul ve rahatsız ediyoruz. Bu husustaki kusurumuzun afvını dilerim. Burada başta Vehbi Hoca olmak üzere umum hocalar bilmukabele selam ile arz-ı hürmetler ederler. Ve bütün talebeler el ve ayaklarınızdan öper ve dualarınızı bekleriz efendim.

*Çok günahkâr köleniz*
*Mehmed Sabri*

***
