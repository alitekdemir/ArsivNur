---
title: "Emirdağ-I 159 : Karye-i İrfan’dan Mustafa Ertuğrul’un mektubu"
no: 159
id: "E1-159"
konu: "Karye-i İrfan’dan Mustafa Ertuğrul’un mektubu"
bolge: "Emirdağ-I"
donem: "Emirdağ 1 Dönemi"
date: 
yazar: "Said Nursî"
---

# Emirdağ-I 159 : Karye-i İrfan’dan Mustafa Ertuğrul’un mektubu

[Karye-i İrfan’dan Mustafa Ertuğrul’un mektubudur]

<p class="arabic" dir="rtl" title="Meal: “Her türlü noksan sıfatlardan yüce olan Allah’ın adıyla.”">بِاسْمِهِ سُبْحَانَهُ</p>

<p class="arabic" dir="rtl" title="Meal: “Hiçbir şey yoktur ki O'nu hamd ile tesbih etmesin” [İsrâ Sûresi, 17:44]">وَاِنْ مِنْ شَىْءٍ اِلاَّ يُسَبِّحُ بِحَمْدِهِ</p>

<p class="arabic" dir="rtl" title="Meal: “Allah’ın selâmı, rahmeti ve bereketleri, üzerinize olsun.”">اَلسَّلاَمُ عَلَيْكُمْ وَرَحْمَةُ اللّٰهِ وَبَرَكَاتُهُ</p>

Kalplerimizi nurlandıran, gönüllerimizi sürurlandıran, hayatıyla bizleri daima müferrah ve müteselli eden, çok aziz, çok sevgili, çok muhterem Üstad-ı Ekremimiz Efendimiz Hazretleri!

Şu çok hatalı, pek kusurlu, perişan sözlerle yüksek huzurunuza yazılan şu mektub-u âcizanemi kabul buyurunuz Efendim. Evvela dest-i şeriflerinizi ve kadem-i şeriflerinizi tekrar tekrar öper ekser dualarınızı bekleriz. Binler kere şükürler olsun güzel Allahımıza, kendi kelam-ı kudsîsiyle bütün kullarının hayatlarında yapacakları imanî hareketleri ve idare-i taayyüş hareketleri ve her türlü vazife-i uhreviye ve dünyeviyelerini tarif ve emreden.. ve zîşuurlara hitap edecek ve kendi lisanlarına uyacak bir zât-ı zîşan Resul-ü Ekrem sallallâhu teâla aleyhi vesellem hazretlerini halk ederek, o nurlu Kuran-ı Azîmüşşan’ın ahkamı binüçyüzkırk senedir ki 14. asra kadar devam ederek bu asrın zulmetli ve karanlıklı ve derin bataklarında kalan bir takım zîşuurlarına kendilerinin âciz, fakir, zayıf bir kul olup bu batak, bu zulmet, bu karanlık derelerden aydınlığa ve nurlu yollara çıkmaları için Risale-i Nur isminde o mübarek kudsi Kelamullah’ın tefsiri olarak yüz elli adet Sözler, Lemeâtlar, Şualar, Mektubâtlar isimleriyle risaleler telif edilerek bu zulmetli asırda dalalette kalan kullarına hidayet etmek üzere duyurmak ve okutmak ve okutturmak ve yazdırmak suretiyle imanlarının takviye ve nurlanması için Peygamberimiz aleyhissalâti vesselam efendimiz hazretlerine bir vâris olan siz Üstadımız ise bu emr-i İlahîyi tamamen tebliğ etmektesiniz.

Her türlü işkence ve sıkıntılara ve her türlü zahmetlere ve her türlü meşakkatlere tahammül ederek dünya yüzünü ve kalplerimizi dahi kaplayan bütün dalalet ateşini söndürmek ve her zîşuuru dar-ı saadete vasıl etmek emeliyle bütün hayatını sefaletle geçirip canını dahi feda etmekte olan Üstadımıza, Cenab-ı Zülcelal Hazretleri hıfz-ı inayet ile Hazret-i Resulullah Efendimizin (a.s.m.) himaye ve himmetleri.. ve diğer Üstadlarımız İmam Gazali (k.s.) ve İmam Rabbanî (k.s.) ve Şah Geylanî (k.s.) gibi aktabların himmet ve yardımlarıyla bu kudsi vazifenizi bihakkın ifa ve intişar ettirmektesiniz. Cenab-ı Erhamürrâhimîn siz Üstadımıza tûl-ü ömürler ve vücud-u pâkinize afiyetler versin, âmin.

Bizlere bu mübarek nurlu yolları tarif edici Risale-i Nur olmasaydı şu zulmetli asırda acaba hangi derelerde ve hangi bataklıklarda saplanacaktık? Cenab-ı Hakk’a, çok şükürler olsun Rabbimize, bu nurlu yolları bizler gibi günahkar kullarına nasip ederek böyle Risale-i Nur’u tefsir eden Üstaddan dahi güzel Allahım razı olsun. Ve bizleri daima o zat-ı pâke hizmetçi ederek dua ve himmetlerine mazhar eylesin, âmin.

Ey mukaddes Risale-i Nur! Her beldede, her memlekette senin her dertlere şifa, her yaralara merhem olduğunu ve her talebeni hıfz ve sıyanet ettiğin gibi kalplerde dahi yanan dalalet ve fesat ateşlerini söndürücü bir manevi tulumba olduğunu her an görüyoruz. Hatta hayırlı rızıklara dahi bereketsin. Ve Emirdağı yangını büyük bir delil ve şahid. Ey Risale-i Nur! Senin kuvvetin, senin kudretin, senin kerametin gibi âlî ve ulvî bir şeye şu asırda Kuran-ı Azîmüşşan’dan mâada tesadüf edilemez ve tasavvur olunamaz. Ne yazılmanda ne de okunmanda senelerce, aylarca, günlerce, saatlerce çalışan şakirtler ve talebeler hiç usanç vermediğini söylemektedirler ve görüyoruz. Ne kudret ve ne keramet ya Rabbi! Sen hâdimine ve vasıta-i necatlarına şahsi ve manevi sıyanetler ve selametler ihsan eyle.

Bundan bir hafta evvel vasiyetnameniz yedimize geldi. Bütün havali kardeşlerimiz okurken kalplerimiz hicran ateşiyle, gözlerimiz umman gölü oldu. Üstadımız Hazretleri, bizler cahil ve çiftçi, çok kusurlu talebeleriniz. İkinci afiyet haberinizi bildirir mektubunuzu alınca binlerce şükürler olsun, kalplerimizde yanan müfarakat ateşleri teskin olmuştur.

<p class="arabic" dir="rtl" title="Meal: “Bu Rabbimin bir fazlıdır.” [Neml Sûresi, 27:40]">هٰذَا مِنْ فَضْلِ رَبِّى</p>

"Karye-i irfan” namıyla isim vermiş olduğunuz bizler, çok kusurlu talebeleriniz, ruh u canımızla severek hasretlik çeken iştiyaklı gönüller selametlerinizi diler, pak ellerinizi öperek hürmetlerimizi takdim edip selamlarımızı sunarız. Çok kusurlu, çok müştak, çok günahkâr ve çok dualarınıza muhtaç talebeleriniz,

*Karye-i irfan namına*
*Mustafa Ertuğrul*

***
