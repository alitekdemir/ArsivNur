---
title: "Emirdağ-I 18 : Miraç gecesi yağan rahmetli yağmur"
no: 18
id: "E1-18"
konu: "Miraç gecesi yağan rahmetli yağmur"
bolge: "Emirdağ-I"
donem: "Emirdağ 1 Dönemi"
date: 
yazar: "Said Nursî"
---

# Emirdağ-I 18 : Miraç gecesi yağan rahmetli yağmur

<p class="arabic" dir="rtl" title="Meal: “Her türlü noksan sıfatlardan yüce olan Allah’ın adıyla.”">بِاسْمِهِ سُبْحَانَهُ</p>

<p class="arabic" dir="rtl" title="Meal: “Allah’ın selâmı, rahmeti ve bereketleri, üzerinize olsun.”">اَلسَّلاَمُ عَلَيْكُمْ وَرَحْمَةُ اللّٰهِ وَبَرَكَاتُهُ</p>

Aziz, sıddık kardeşlerim!

Leyle-i Mirac'ın, aynı leyle-i Regaib gibi hiç inkâr edilmez bir tarzda, bir nevi mucize-i Ahmediye (A.S.M) gibi bir kerametini ve kâinatça hürmetini gözümüzle gördük. Şöyle ki:

Nasıl evvelce yazdığımız gibi, iki ay kuraklık içinde buraya hiç yağmur gelmediği halde, güya leyle-i Regaibi bekliyor gibi o mübarek gecenin gelmesiyle emsalsiz bir gürültü ile yağan yağmur, leyle-i Regaib'in kudsiyetini burada gösterdiği gibi; aynen öyle de, o geceden beri buraya bir katre yağmur düşmediği halde, yirmi günden sonra aynen Mirac gecesinde birden bire öyle bir rahmet yağdı ki, dinsizlerde de şüphe bırakmadı ki, Sahibü’l-Mirac, Rahmeten li’l-Âlemîn olduğu gibi, onun Mirac gecesi de bir vesile-i rahmettir. Hem ehl-i imanın imanlarını kuvvetlendirdiği gibi, meyusiyetlerini de bir derece izale etti.

Hal-i âlemi bilmiyorum, fakat hissediyorum ki: Ehl-i iman hem haricî birkaç taraftan tazyikat, hem dahilî endişeler ve kuraklıktan gelen derd-i maişet ve dünyaca nokta-i istinadı bulamamaktan, ehemmiyetli bir meyusiyetin tesiriyle, hatta ibadete karşı da bir fütur gelmişti. Birden Mirac gecesi, burada kerametiyle leyle-i Regaibin kerametini takviye ederek ehl-i imana bildirdi ki: “Sizler sahipsiz değilsiniz. Kâinat kabzasında bulunan bir Zâtın, âlemlere rahmet gönderdiği bir istinadgâhınız vardır” diye meyusiyet ve endişelerini kısmen izale eyledi.

Hem Risale-i Nur’un bir silsile-i kerametini teşkil eden tevafuk, bu hadisede hiç tesadüfe havale edilmez bir tarzda üç dört tevafukla, leyle-i Miraç ve leyle-i Regaib hürmetlerinde Risale-i Nur’un da bir hissesi var olduğunu gördük.

**Birinci tevafuk**: İptida ve intiha-i terakkiyat-ı hayat-ı Ahmediyenin ünvanları olan leyle-i Regaib ve leyle-i Miraç bu kuraklık zamanında kesretli rahmette tevafuklarıdır.

**İkinci tevafuk**: Bugünlerde Hüsrev’in tevafuklu yazdığı Miraç Risalesini burada Risale-i Nur talebeleri şevke gelip aynen tevafukunu muhafaza ederek, hatta yedi “fakat, fakat, fakat” kelimelerinin parlak tevafukunu gösteren nüshaları yazdılar, bitirdiler. Ben de tashih ediyordum, başkaları da okuyordular. Birden Miraç gecesi kesretli rahmetiyle gelmesi ve Risale-i Nur’un yazılması ve Hüsrev’in Miraç Risalesi ve intişarı dahi bir vesile-i rahmet olduğunu talebelerine bir kanaat verdi.

İki üç tevafuk daha var. Bize kati kanaat veriyor ki, tesadüf içinde yoktur. Doğrudan doğruya bu muannid zamanda şeâir-i İslamiyenin ehemmiyetlerini göstermeye bir işarettir. Umum kardeşlerime selam ve Miraçlarını tebrik ederim.

*el-Bâkî Hüve’l-Bâkî*
*Kardeşiniz*
*Said Nursî*

Buranın umum ahalisi ve Risale-i Nur şakirtleri namına:

Evet, Üstadımızı tasdik ediyoruz.

Mehmed, Mehmed, Osman, İbrahim, Ceylan, Hayri, vesaire

***
