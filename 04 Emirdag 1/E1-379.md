---
title: "Emirdağ-I 379: Muharrem'in mektubu"
no: 379
id: "E1-379"
konu: "Muharrem'in mektubu"
bolge: "Emirdağ"
donem: "Emirdağ 1 Dönemi"
date: 
yazar: "Said Nursî"
---

# Emirdağ-I 379: Muharrem'in mektubu

<p class="takdim">[Tâdil ve ıslahtan sonra Lâhika'ya girsin. Bunu yazan ikinci bir Hasan Feyzi olduğu gibi, bizim ve nurcuların beraatimize tam çalışan ikinci bir Ali Rıza'dır.]</p>

<p class="arabic" dir="rtl" title="Meal: “Subhân Allah’ın adıyla” * “Hiçbir şey yoktur ki O'nu hamd ile tesbih etmesin” [İsrâ 17:44]">بِاسْمِهِ سُبْحَانَهُ * وَاِنْ مِنْ شَىْءٍ اِلاَّ يُسَبِّحُ بِحَمْدِهِ</p>

<p class="arabic" dir="rtl" title="Meal: “Allah’ın selâmı, rahmeti ve bereketleri, üzerinize olsun.”">اَلسَّلاَمُ عَلَيْكُمْ وَرَحْمَةُ اللّٰهِ وَبَرَكَاتُهُ</p>

Pek muhterem ve şefkatli Üstadım!

Nurların hukukunu muhafaza ve müdafaayı has şakirtlerin uhdesine bıraktığınıza dair olan mektubunuzu aldık. Beyan olunan sebepler arasında yapılan suikast ve işkencelerden bahseden kelimelerini okurken ciğerlerimiz parçalandı ve bilhassa "Ben bir çekirdek gibi çürüdüm" ibaresi hıçkırıklarla ağlattı.

Üstadım! Şimdiye kadar misli görülmeyen ve hiç bir imam ve velîye tatbik edilmeyen bu insafsızca muameleler hakikaten vücud-u şeriflerinizi bir çekirdek gibi çürüttü ve çürütmektedir. Fakat bu çürüme esbab ve şerâitin tekemmül etmemesinden çürümeyip aslını kaybeden bir çürüme olmadığını, bilakis bütün insanlara hayat-ı ebedî bahşeden Nurun şecere ve meyvelerini husule getirmek için yıpranıp hakiki varlığa kavuşan mukaddes bir çekirdek olduğunu düşünerek bir derece kendimizi teselli eyledik. Fakat Nurun hukukunu muhafaza vazifesinin şakirtlere devri, ilk görünüşte bize ciğerler yakan bir âkıbeti düşündürdü. Henüz Nurların lemean ettiği kalb-i şerîfi taşıyan vücud-u mübarekeleri meydanda iken vazifeyi devretmekle düşmanların gözlerini aksi istikamete çevirmeye imkan yokken ve esasen Nurun hukukunu muhafaza ve müdafaa, bütün şakirtler ve hatta müslümanların asıl vazifeleri iken "Nasıl olur? Yoksa haccetü'l-vedâ'ın arefesindeyiz.? Acaba yakında göç mü var?" diyerek bir türlü kendimizi teselli edemiyorduk. Bu düşüncelerle kalplerimiz sızlarken Zülfikar'ın Emniyet Müdürü tarafından şevkle okunması ve bazı ehemmiyetli şahısların ziyaret ve hüsn-ü alakaları, bu devir muamelesinin tamamen değil, yine baş menba-ı Nur Hazret-i Üstad olduğu halde tesanüdün ve meşveretin sırr-ı azimlerinden husule gelecek şirket-i maneviye ile Nurların tam fütuhat yapmasını temin olduğunu anladık ve sevindik. Cenab-ı Mevla'dan siz Hazret-i Üstadımızı başımızdan eksik etmemesi için aşağıdaki dua ile yalvarıp niyaz eyledik:

<p class="arabic" dir="rtl" title="">بِسْمِ اللّٰهِ الرَّحْمٰنِ الرَّحِيمِ</p>
<p class="arabic" dir="rtl" title="Meal: “Rabbimiz! Biz, ‘Rabbinize iman edin’ diye imana çağıran bir davetçi işittik” [Âl-i İmrân Sûresi, 3:193]">رَبَّنَا اِنَّنَا سَمِعْنَا مُنَادِيًا يُنَادِي لِلْإِيمَانِ اَنْ اٰمِنُوا بِرَبِّكُمْ</p>

Ey Rabbimiz! Bir Münâdi işittik ki, bizi ve bütün âlemi sana iman etmeye çağırıyor. Bir dellâl duyduk ki, "Rabbinize inanın ve uyun" diyor. Kulaklarımızla bu mübarek Münâdi'nin mübarek sesini duyduk, gözlerimizle gördük, gönüllerimizle bildik ve hepimiz ona iman ettik. Hiç şüphe yok ki o Münâdi bidayette asr-ı saadette senin en birinci mahbubun Muhammed Aleyhissalatü Vesselam'dı. Veya ona gönderilen Kuran-ı Kerim'di. Veyahut her ikisi idi ki birisi olmasa diğeri olamaz. Zira o Resul-ü Hâşimî Aleyhisselam ayn-ı rahmet ve bereket olan bu nidâ sadâsına cemadât ve nebatât ve hayvanât ve beşeriyet âlemi hep işitmiş “Lebbeyk” demişti.

Yirmiüç yıl bu suretle nidâ edip bütün zerrât-ı cihâna senin emir ve fermanını duyuran o Münâdi, yalnız başına cehalet ve vahşet dolu olan sıcak ve susuz Arabistan çöllerini Kuran’ın feyziyle sulamış ve nuruyla her tarafı aydınlatmıştı. Haccetü'l-veda'ında Arafat tepelerinde topladığı yüzbin ashabına hitap ederek irtihalinin yaklaştığını bildirmiş ve kıyamete kadar gelecek olan her asırda ki ümmetlerine selamlar yollamış ve onlara selametler dilemişti.

Şân-ı aliyyelerinde:

<p class="arabic" dir="rtl" title="Meal: "Ashabım yıldızlar gibidir, hangisine uysanız doğru yolu bulursunuz."">اَصْحَابِى كَالنُّجُومِ بِأَيِّهِمْ اِقْتَدَيْتُمْ اِهْتَدَيْتُمْ</p>

buyurulan ve hangisine iktidâ edilse, ihtidâ edilebilecek olan bu yıldızlar misali devri geçtikten sonra her asra zâhirde ve bâtında tamamıyla o Habîb'ine (a.s.m.) bağlı bir müceddid, birer müncî gönderdin. Ve onları vekil ve imam yaparak ve herbirini birçok velîler ve sûfîlerle teyid ve takviye ederek o münâdîler ve dellâllar vasıtasıyla yine dinini teyid ve takviye eyledin.

Meslek ve meşrebleri ayrı ayrı olan fakat hep Muhammed Aleyhissalatü Vesselam ve Kitab-ı Kerîm'ine bağlı bulunan bu kıymetli rehberlerin ve mübarek münâdilerin ilhamınla yazdıkları eserler yalnız asırlarındaki islamlara hitap ediyor ve onları İslamiyet camiasında tutuyordu. Ve herbirisi evvelce geçmiş olan enbiyâdan birinin hüviyetini taşıyordu. İslamiyetin heryerde zayıflayıp sarsıldığı, garib ve kimsesiz kaldığı ve diyâr-ı İslamın her köşesine bir bela çöktüğü

<p class="arabic" dir="rtl" title="Meal: “Bölük bölük Allah'ın dinine girdiğini..” [Nasr Sûresi, 110:2]">يَدْخُلُونَ فِي دِينِ اللّٰهِ اَفْوَاجًا</p>

ayetinin tamamıyla aksine tecelli ettiği ve İslam ve Hristiyan dininin din akidesinin bazı memleketlerde büsbütün değişmek ve hatta kalkmaya yüz tuttuğu asırda ise bize öyle bir müceddid ve öyle bir müncî ve öyle bir münâdi gönderdin ki, o da Risale-i Nur'dur. Onun sesini işittik, nurunu gördük. Biz ona yüzler sürdük, biz onlara canlar verdik. Rüyalarımızda olsun bir kere görelim diye aradığımız ve hasretle ağladığımız bize, Bedi' ism-i şerifinin ayinesinde aşikar gösterdin, hamd olsun Allah'ım.. Gitmeye ve mübarek dersini dinlemeye gücümüz yetmediğini bildiğin içindir ki, o uzak mesafelerdeki Ravza-i Mübareke'yi bize yaklaştırıp tavaf ve ziyaret ettirdin, çok şükür Allah'ım.. O türbenin cennet kokularıyla ve onun içinde Sevgili'nin ve misâli ve kudret elinle hazırlayıp sunulan nur-u şerifinle bizlere yaydın Allah'ım.. Onun müncîliği hususi değil umumidir. Bu mübarek Münâdi'nin nidâsı yalnız İslama değil, bütün insanadır. O enbiyâdan birinin hüviyetinde değil, Onun şahs-ı manevîsi olan Risale-i Nur, o Fahr-ul Beşer, Sâhibü'l-Havz ve'l-Kevser Hazret-i Muhammed aleyhissalatü vesselamın bir gölgesi olan ve şimdi onun vekili bulunan menba-ı nurdan bizi ayırma Allah'ım..

Bunun içindir ki,

<p class="arabic" dir="rtl" title="Meal: “De ki: Ben buna (yaptığım tebliğ görevine) karşılık sizden, akrabalıktan doğan sevgiden başka bir ücret istemiyorum.” [Şûrâ Sûresi, 42:23]">قُلْ لاَ أَسْئَلُكُمْ عَلَيْهِ اَجْرًا اِلاَّ الْمَوَدَّةَ فِي الْقُرْبٰى</p>

ayetine göre muhabbet-i vücudunuz üzerimize vâcib oldu.

Ey nurun sadık dost ve şakirtleri!

<p class="arabic" dir="rtl" title="Meal: “Selman bizden, ehl-i beytimdendir.”">سَلْمَانُ مِنَّا اَهْلَ الْبَيْتِ</p>

hadîs-i âlisine mazhar oldunuz, sizi tebrik ediyoruz. Muhterem Üstadımıza söyleyin bu acizleri de şakirtliğe kabul buyursunlar. Onun ulemâsı, mahrem-râzı ve serkâtibi ve vâris-i ilim ve irfânı sizsiniz. Şayet orada irtihal buyurulur ve defnedilirse kabir taşına bunları yazınız:

<pre>
Fahr-ı âlem'in nurdan bir incisi
 
Ehl-i İslamın büyük müncîsi
 
Şânında söylemiş Kuran-ı Mecîd
 
Feminhüm şakiyyun ve saîd.
</pre>

Ona akraba olmakla beşyüz yılda tahsil edilemeyecek fezâili kısa az bir zamanda bir iki sene zarfında elde ettiğiniz için bahtiyarsınız.

<p class="arabic" dir="rtl" title="Meal: “(İman ve amelde) öne geçenler ise (Ahirette de) öne geçenlerdir.” [Vâkıa Sûresi, 56:10]">وَالسَّابِقُونَ السَّابِقُونَ</p>

ayetine dâhil olan ve ahirzamanda miktarları pek az ve ekall-i kalîl olan zümreye dâhil oldunuz. Hâşâ bu halinize hased değil fakat gıbta ediyoruz. Vâsıl olduğunuz bu pâyeyi istemek haddimiz değildir. Onun biz civar-ı huzurunda bir pervanesi olmak ve daima şem'ine yanmak isteriz, nasip eyle Allah'ım..

O bizim gözümüzün gözü, içimizin içidir. Katmerleşen ve sünbülleşen asaletinizin hayranıyız. Âlem, Hızır'ı uzaklarda arar bulamazken siz onu yanınızda ve daha yakınınızda ve belki içinizde buldunuz. Hatta öyle bir pâye kazandınız ki, meserretle doldunuz. Hem bu sizin Hızır'ınız, Cenab-ı Musa'nın Hızır'ına benzemez. Çünkü Cenab-ı Musa (A.S) Hızır'dan üç şey öğrenebildi. Siz ve Çalışkan Hanedanı ise Hızır'ın hem akrabası hem vârisi oldunuz. Kavuştuğunuz bu Hızır, bambaşka bir Hızır'dır. Bu suretle siz bütün nur talebelerinin şerefini kendinizde görebilirsiniz. O nur incisinin sadefini kendinizde gösterebilirsiniz. Ve Üstadın kaybından sonra da hazine-i nuriyenin miftahı ve mührü keza erkânlara verildiği gibi, bir cihette sizlere de intikal etmiş demektir. Siz Sıddık ve Süleymanların yoldaşı oldunuz.. Yâ Rabbenâ! Bize de o zümreden bir parçacık yer ayır Allah'ım, âmin, âmin, âmin.

Büyük ruhlu Şehid Hasan Feyzi'nin ruh-u mübarekleriyle Tavas Şakirtleri namına,

*Çok kusurlu ve hakir talebeniz*
*Muharrem*
