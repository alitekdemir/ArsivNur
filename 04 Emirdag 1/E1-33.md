---
title: "Emirdağ-I 33 : Isparta nur talebelerinin, on üç fıkra ile tâdil edilmiş bir mektubu"
no: 33
id: "E1-33"
konu: "Isparta nur talebelerinin, on üç fıkra ile tâdil edilmiş bir mektubu"
bolge: "Emirdağ-I"
donem: "Emirdağ 1 Dönemi"
date: 
yazar: "Said Nursî"
---

# Emirdağ-I 33 : Isparta nur talebelerinin, on üç fıkra ile tâdil edilmiş bir mektubu

<p class="takdim">[Isparta’daki umum Risale-i Nur talebeleri namına Ramazan tebriki münasebetiyle yazılmış ve on üç fıkra ile tâdil edilmiş bir mektuptur]</p>

<p class="arabic" dir="rtl" title="Meal: “Subhân Allah’ın adıyla” * “Hiçbir şey yoktur ki O'nu hamd ile tesbih etmesin” [İsrâ 17:44]">بِاسْمِهِ سُبْحَانَهُ * وَاِنْ مِنْ شَىْءٍ اِلاَّ يُسَبِّحُ بِحَمْدِهِ</p>

<p class="arabic" dir="rtl" title="Meal: “Allah’ın selâmı, rahmeti ve bereketleri, üzerinize olsun.”">اَلسَّلاَمُ عَلَيْكُمْ وَرَحْمَةُ اللّٰهِ وَبَرَكَاتُهُ</p>

Ey âlem-i İslamın dünya ve âhirette selameti için Kuran’ın feyziyle ve Risale-i Nur’un hakikatiyle ve sadık şakirtlerinin himmetiyle mübarek gözlerinden yaş yerine kan akıtan.. Ve ey fitne-i âhirzamanın şu dağdağalı ve fırtınalı zamanında Hazret-i Eyyûb Aleyhisselamdan ziyade hastalıklara, dertlere giriftar olan.. Ve Kuran’ın nuruyla ve Risale-i Nur’un burhanlarıyla ve şakirtlerin gayretiyle âlem-i İslamın maddi ve manevi hastalıklarını Hekim-i Lokman (a.s.) gibi tedaviye çalışan..

Ve ey mübarek ellerinde mevcut olan Nur parçalarının hak ve hakikat olduğunu Kuran’ın otuz üç âyetiyle ve keramet-i Aleviye ve Gavsiye ile ispat eden..

Ve ey kendisi hasta ve ihtiyar ve zayıf ve gayet acınacak bir halde iken, herkesten ziyade âlem-i İslama can feda eder derecesinde acıyarak, kendine fenalık etmek isteyenlere Kuran’ın hakikatiyle ve Risale-i Nur’un hüccetleriyle, Nur talebelerinin sadakatlarıyla hayırlı dualar ve iyilikler etmekle karşılayan..

Ve yazdığı mühim eserlerinden Âyetü’l-Kübrânın tabıyla kendi zâtına ve talebelerine gelen musibette hapishanelere düşen.. ve o zindanları Kuran’ın irşadıyla ve Risale-i Nur’un dersiyle ve şakirtlerin iştiyakıyla bir medrese-i Yusufiyeye çeviren ve bir dershane yapan.. ve içimizde bulunan ve cahil olanların hepsini o dershanede Kuran’ı hatmettirerek çıkaran.. ve o musibette Kuran’ın kuvve-i kudsiyesiyle ve Risale-i Nur’un tesellisiyle ve kardeşlerin tahammülleriyle ihtiyar ve zayıf olduğu halde bütün ağırlıklarımızı ve yüklerimizi üzerine alan.. ve yazdığı Meyve ve Müdafaanâme risaleleriyle Kuran-ı Mucizü’l-Beyânın i’cazıyla ve Risale-i Nur’un kuvvetli burhanlarıyla ve şakirtlerinin ihlâsıyla, izn-i İlahî ile o zindan kapılarını açtırıp beraat kazandıran.. ve o günde bize ve âlem-i İslama bayram yaptıran.. ve hakikaten Risale-i Nurları nûrun alâ nûr olduğunu ispat ederek kıyamete kadar serbest okunup ve yazılmasına hak kazandıran..

Ve âlem-i İslamın Kur’ân-ı Azîmüşşânın gıda-yı kudsîsiyle ve Nurun uhrevi taamıyla ve şakirtlerinin iştihalarıyla ekmek, su ve hava gibi bu Nurlara pek çok ihtiyacı olduğunu ve bu Nurları okuyup yazanlardan binler kişi imanla kabre girdiklerini ispat eden.. ve kendisine mensup talebelerini hiçbir yerde mağlup ve mahçup etmeyen.. ve elyevm Kuran’ın semavî dersleriyle ve Risale-i Nur’un esasatıyla ve şakirtlerinin zekâvetleriyle ve Meyvenin Onuncu ve On Birinci Meseleleriyle ve çiçekleriyle, firak ateşiyle gece gündüz yanan kalblerimizin ateşini, âb-ı hayat ve şarab-ı kevser gibi o mübarek Mesele ve Çiçeklerle söndürüp bizleri sürur ve feraha sevk eden..

Ve ey âlemin en çok korktuğu ölümü, Kur’ân-ı Azîmüşşan'ın kati vaadleriyle ve tehdidleriyle ve Risale-i Nur’un keşf-i katîsiyle ve merhum şakirtlerinin müşahedesiyle ve onlardaki keşfü’l-kubur sahiplerinin görmesiyle ehl-i iman için idam-ı ebedîden kurtarıp bir terhis tezkeresine çeviren.. ve âlem-i nura gitmek için güzel bir yolculuk olduğunu ispat eden.. ve kâfir ve münafıklar için idam-ı ebedî olduğunu bildiren..

Kur’ân-ı Mucizü’l-Beyân'ın, bin mu’cizat-ı Ahmediyenin (a.s.m) ve kırk vech-i i’câzının tasdiki altında ihbarat-ı katiyesiyle, ondan çıkan Risale-i Nur’un en muannid düşmanlarını mağlup eden hüccetleriyle ve Nur şakirtlerinin çok emarelerin ve tecrübelerin ve kanaatlerinin teslimiyle o korkunç, karanlık, soğuk ve dar kabri, ehl-i iman için Cennet çukurlarından bir çukur ve Cennet bahçelerinin bir kapısı olduğunu ispat eden.. ve kâfirler ve münâfıklar ve zındıklar için Cehennem çukurlarından yılan ve akreplerle dolu bir çukur olduğunu ispat eden..

Ve oraya gelecek olan Münker, Nekir ismindeki melâikeleri ehl-i hak ve hakikat yolunda gidenler için birer mûnis arkadaş yapan.. ve Risale-i Nur’un şakirtlerini talebe-i ulûm sınıfına dahil edip Münker, Nekir suallerine Risale-i Nur ile cevap verdiklerini, merhum kahraman şehid Hâfız Ali’nin vefatıyla keşfeden.. ve hayatta bulunanlarımızın da yine Risale-i Nur ile cevap vermemizi rahmet-i İlâhiyeden dua ve niyaz eden..

Ve Hazret-i Kur’ân’ı, Kur’ân-ı Azîmüşşanın kırk tabakadan her tabakaya göre bir nevi i’caz-ı mânevîsini göstermesiyle ve umum kâinata bakan kelâm-ı ezelî olmasıyla ve tefsiri olan Risale-i Nur’un Mu’cizat-ı Kuraniye ve Rumuzât-ı Semâniye risaleleriyle ve Risale-i Nur'un gül fabrikasının serkâtibi ki, kahraman kardeşlerin ve şakirtlerinin fevkalâde gayretleriyle Asr-ı Saadetten beri böyle hârika bir surette mucizeli olarak yazılmasına hiç kimse kadir olmadığı halde, Risale-i Nur’un kahraman bir kâtibi olan Hüsrev’e “Yaz!” emri buyurulmasıyla, Levh-i Mahfuzdaki yazılan Kur’ân gibi yazılması.. ve Kur’ân-ı Azîmüşşanın hak kelâmullah olduğunu ve bütün semâvî kitapların en büyüğü ve en efdali ve bir Fâtiha içinde binler Fâtiha ve bir İhlâs içinde binler İhlâs ve hurufatının herbiri on sevaptan, yüz ve bin ve binlere kadar sevap ve hasene verdiklerini hiç görülmedik ve işitilmedik pek güzel ve hârika bir sûrette târif ve ispat eden..

Ve Kur’ân-ı Mucizü’l-Beyanın, bin üç yüz seneden beri i’câzını göstermesiyle ve muarızlarını durdurmasıyla ve Nurun gözlere gösterir derecede zâhir delilleriyle ve Nur şakirtlerinin elmas kalemleriyle bu zamana kadar misli görülmedik Risale-i Nur’un dünyaya ferman okuyan risaleleriyle, bilhassa en mütemerrid ve muannidleri susturan Yirmi Beşinci Söz ve zeyilleri, kırk vecihle i’câz-ı Kur’ânî olduğunu ispat eden..

Ve ey Hazret-i Peygamber Aleyhissalâtü Vesselâmın hak peygamber olduğuna ve umum yüz yirmi dört bin peygamberlerin efdali ve seyyidi olduğuna dair binler mucizelerini Mucizat-ı Ahmediye (a.s.m.) namındaki Risale-i Nur’u ile güzel bir surette ispat eden.. ve Kur’ân-ı Azîmüşşanın, Resul-i Ekrem Aleyhissalâtü Vesselâmın rahmeten li’l-âlemîn olduğunu kâinatta ilân etmesiyle ve Nurun baştan nihayete kadar onun rahmeten li’l-âlemîn olduğunu burhanlarla ispat etmesiyle ve o resulün (a.s.m.) ef’âl ve ahvâli, kâinatta nümune-i iktida olacak en sağlam, en güzel rehber olduğunu, hatta körlere de göstermesiyle ve Anadolu'da ve hususi memleketlerde Nurun intişarı zamanında belâların ref’i, ve susturulmasıyla musibetlerin gelmesi şehadetiyle ve Nur şakirtlerinin gayet ağır müşkülâtlar içinde kemâl-i metanetle hizmet ve irtibatlarıyla o zâtın (a.s.m.) sünnet-i seniyyesine ittibâ etmek ne kadar kârlı olduğunu beyan eden.. ve bir sünnete bu zamanda ittibâda yüz şehidin ecrini kazandığını bildiren.. ve sadaka kaza ve belâyı nasıl def ediyorsa Risale-i Nur da Anadolu’ya gelecek kazayı, belâyı, yirmi senedir def ettiğini aynelyakîn ispat eden Üstad-ı Ekremimiz Efendimiz Hazretleri!

***

<p class="takdim">[Buradan itibaren bu on yedi satır hususi olduğu için umuma ders olan Risaleye girmemek münasip görüldü. Bu on yedi satırlar 11. Mesele’nin ahirine yazılmasın. Hususi okunsun.]</p>

Ey sevgili Üstad-ı Ekremimiz, Efendimiz hazretleri!

Denizli vakasında üzerimize gelen musibetin başlangıcında rüyamda bir polis geldi. “Haydi seni şubeden istiyorlar. Çavuşluktan baş çavuşluğa terfi etmişsin. Hem teraküm etmiş maaşların var, onları alacaksın” dedi. Uyandım, “fesubhanallah, hayırdır inşallah” dedim. Ertesi gün medrese-i Yusufiyeye tevkif edildim. Denizli’ye gittik. Tamam beraatımıza üç gün kaldı. Yine rüyamda Isparta’nın garp tarafından bir kabristan önünde yüksek sesle sure-i Fethin nihayetinde <span class="arabic" dir="rtl" title="Meal: “Hani inkar edenler kalplerine taassubu (cahiliye taassubunu) yerleştirmişlerdi.”">اِذْ جَعَلَ الَّذِينَ كَفَرُوا فِى قُلُوبِهِمُ الْحَمِيَّةَ</span> ‘den başlayarak <span class="arabic" dir="rtl" title="Meal: “Bir bağışlama ve büyük bir mükafat (vaad etmiştir.)”">مَغْفِرَةً وَاَجْرًا عَظِيمًا</span> kadar okudum. Ve o kabristan duvarının önünde oturan üç zattı. Birisi akrabamdan merhum Hafız Edhem Hoca, birisi ilk mektep hocam merhum Hafız Hüseyin, diğeri hal-i hazır mahallemizin imamı Hafız Ömer. Bunlardan birisi elini kaldırarak <span class="arabic" dir="rtl" title="">صَدَقَ اللّٰهُ الْعَظِيمُ</span> dediler. Ben de <span class="arabic" dir="rtl" title="">صَدَقَ اللّٰهُ الْعَظِيمُ</span> dedim. Beni yanlarına çağırdılar. Hep bu ihtiyar zatların birer birer ellerinden tuttum kaldırdım. Ertesi gün Hüsrev kardeşimize söyledim. “Çok mübarektir, ecr-i azim ile beraat edip gidiyoruz” dedi. Beraat ettik. Lakin siz Üstadımızdan ayrıldığımızdan müfarakat ateşi kalblerimizde yanmaya başladığından Risale-i Nurların beraat etmediğinden bu ecr-i azim olan ayeti okuduğumu zat-ı alinize arz edemedim. (Buraya kadar hususidir.)

***

Şimdi şu Risale-i Nur’un beraeti, başta siz sevgili Üstadımızı, sonra biz âciz kusurlu talebelerinizi, sonra âlem-i İslâmı sürurlara sevk ederek ikinci büyük bir bayram yaptırdığından, siz mübarek Üstadımızın bu büyük bayram-ı şerifini tebrik ile ve yine üçüncü bayram olan Ramazan-ı Şerifinizi ve Leyle-i Kadrinizi tebrik ederek, emsâl-i kesiresiyle müşerref olmaklığımızı niyaz ve biz kusurluların, kusurlarımızın affını rica ederek, umumen selam ile mübarek el ve ayaklarınızdan öperek mübarek dualarınızı temenni ederiz, efendimiz hazretleri.

*Isparta ve havalisinde bulunan*
*Nur Talebeleri*

***

Haddimden yüz derece ziyade olan bu mektup muhteviyatını tevazu ile reddetmek, bir küfran-ı nimet ve umum şâkirtlerin hüsn-ü zanlarına karşı bir ihanet olması.. ve aynen kabul etmek bir gurur, bir enâniyet ve benlik bulunması cihetiyle, umum namına Risale-i Nur kâtibinin yazdığı bu uzun mektubu, on üç fıkra ilâve ederek hem bir şükr-ü manevî, hem gururdan, hem küfran-ı nimetten kurtulmak için size bir suretini gönderiyorum ki, Meyvenin On Birinci Meselesinin âhirinde “Risale-i Nurun Isparta ve civarı talebelerinin bir mektubudur” diye ilhak edilsin.

Ben bu mektubu, bu tadilât ile yazarken halde, iki defa bir güvercin yanımızdaki pencereye geldi. İçeriye girecekti. Ceylan'ın başını gördü girmedi. Birkaç dakika sonra başkası aynen geldi. Yine yazanı gördü, girmedi. Ben dedim: “Herhalde evvelki serçe ve kuddüs kuşları gibi müjdecileridir. Veyahut bu mektup gibi müteaddit mektupları yazdığımızdan, bu mübarek mektubun tâdili ile mübarekiyetini tebrik için gelmişler” kanaatimiz geldi.

*Kardeşiniz*
*Said Nursî*

***
