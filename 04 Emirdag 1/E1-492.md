---
title: "Emirdağ-I 492 : Medresetüzzehra’nın üç şakirdinin hafifçe bir ay hapis cezası alması"
no: 492
id: "E1-492"
konu: "Medresetüzzehra’nın üç şakirdinin hafifçe bir ay hapis cezası alması"
bolge: "Emirdağ-I"
donem: "Emirdağ 1 Dönemi"
date: 
yazar: "Said Nursî"
---

# Emirdağ-I 492 : Medresetüzzehra’nın üç şakirdinin hafifçe bir ay hapis cezası alması

<p class="arabic" dir="rtl" title="Meal: “Subhân Allah’ın adıyla” * “Hiçbir şey yoktur ki O'nu hamd ile tesbih etmesin” [İsrâ 17:44]">بِاسْمِهِ سُبْحَانَهُ * وَاِنْ مِنْ شَىْءٍ اِلاَّ يُسَبِّحُ بِحَمْدِهِ</p>

<p class="arabic" dir="rtl" title="Meal: “Allah’ın selâmı, rahmeti ve bereketleri, ebedî ve dâimî olarak üzerinize olsun.”">اَلسَّلاَمُ عَلَيْكُمْ وَرَحْمَةُ اللّٰهِ وَبَرَكَاتُهُ اَبَدًا دَائِمًا</p>

Aziz, sıddık kardeşlerim!

**Evvelâ**: Medresetüzzehra'nın üç şakirdinin hafifçe bir ay hapis cezası [^1] ve pek haksız ve çok mânâsız ve soğuk, hâkimin hiddetine mâruz kalmalarına mukabil, kati bir kanaatle ve çok emarelerin kuvvetiyle müjde veriyoruz ki, o şakirtler ve yardımcıları, o adamın küçücük verdiği ceza ve mânâsız hiddetine bedel, ruhanîler, melâikeler ve istikbaldeki nesl-i âti milyonlar alkışlamalarla öyle şakirtleri tebrik ediyorlar. Ve haps-i ebedînin milyonlar sene cezalardan kurtulmaya vesile oldukları için, böyle sinek kanadı kadar ehemmiyeti olmayan bu gibi tâciz ve tâzipleri hiçe indirir, belki iftiharla sevindirir.

Evet bir asır evvel dünyanın en akıllı ve en müdakkiki ve feylesofu ve saltanatlı hâkimi telâkki edilen ve kendi Hıristiyan iken bütün eski dinleri ve kitapları hiçe indiren, belki inkâr etmek cüretini gösteren, gayet enaniyetli ve şöhretli olan Prens Bismarck’ın Kur’ân-ı Hakîm'in önünde kendi imzasıyla ve bütün kuvvetiyle tasdikkârane secde etmesini yazan ve inat ve enaniyetini ve dinsizliğini bırakıp Kur’ân’a teslim olduğunu âleme ilan ettiğini ceridelerde neşredildiği bir hengâmda.. ve bütün edyân-ı semâviyeyi inkâr eden ve şark-ı şimâlîdeki şimdiki dehşetli hükümetin teşvikiyle kesretle içindeki müslümanları hacca gönderip âlem-i İslam nazarında dinsizliğini ve inat ve adâvetini bırakmak tarzında, güya Kur’ân’ı inkâr edemiyor ve azametine karşı bir nevi teslimiyet ve dehalet tarzında, “Buradakilerden daha ziyade Kur’ân’ı ehemmiyetli biliyorum” diye, “Bu noktada onlar benden daha geri düşüyorlar ki, benim kadar hacı gönderemiyor” demesine mukabil, buradakiler dahi mâşallah, tam müsaade ettikleri halde ve böyle siyasî propaganda edildiği bir zamanda, Medresetü’z-Zehranın Nur şakirtleri, o mahiyet ve azametteki Kur’ân-ı Mu’cizü’l-Beyan’ın hakikatlerini Zülfikar ve Asâ-yı Musa gibi harika risalelerle mucizelerini kalemleriyle neşredip en muannid dinsizleri tasdike mecbur etmelerine mukabil, yüzbinler mâşallah, bârekâllah demek lazım gelirken, öyle adi bahanelerle bu memleketin medar-ı iftiharı olan o gençlere ihanet etmek ve o kudsi hizmetlerini bir hata, bir suç saymak, elbette değil yalnız ehl-i hakikat insanları, belki ruhanîleri, belki melekleri de ağlatır ve arzı ve semayı hiddete getirebilir.

Madem iki sene tetkikten sonra Âyetü’l-Kübrâ eski harflerle tab edilen bin nüsha ve Nurun bütün risaleleri ittifaken beraatle beraber umumu iade edilmiş. Aynen iade edilen bazı risalelerin eski hurufla teksirini bir suç sayıp ceza vermek, adliyeleri cidden alâkadar edip adalet şerefini kırıyor.

**Sâniyen**: Benim hususi kâtibim şimdi yok, başka kâtipler de benim dilimi iyi anlamıyorlar. Ben de hem rahatsızım ve hem de geç ve güç yazabiliyorum. Halbuki dünden beri yirmiye yakın mektuplar geldi. İçinde de pek çok kardeşlerimiz ve hemşirelerimizin isimleri var. Biz onların umumunun hem bayramlarını tebrik ediyoruz, hem yeni şakirt olmak isteyenleri ruh u canımızla kabul ediyoruz. Ve onları öyle sevk eden zatlara da Allah razı olsun ve kalblerindeki muradları ne ise Cenab-ı Hak onları muvaffak eylesin deriz.

**Sâlisen**: Nur santrali Sabri’nin (r.h.) Lâhika'ya girecek güzel mektubu (1) ve Ali Osman ve Çilingir Ali’nin Nurların neşrindeki kudsî hizmetleri (2) ve İbrahim Edhem’in Balıkesir ve sair taraflarda tesirli faaliyeti ve onun irşadıyla çokların Nur dairesine girmesi (3) ve Ahmed Fuad’ın da Eflâni havalisinde Hasan Feyzi gibi faaliyeti ve şiddetli alâkası (4) ve Konyalı Sabri’nin genç mekteplilerin çoklukla Nur dairesine girmelerine çalışması (5) ve başta müfessir, hacı ve hoca Vehbi Efendi ve Konya ulemasının Nurlara karşı hüsn-ü teveccühleri ve tasdikkârane münasebetleri (6) ve muallim Abdurrahman İhsan’ın hasbihal mektubundaki samimi ve ciddi Nura alâkadarlığı (7) ve Tavşanlı Vâizi Osman’ın mektubunda pek samimi ve ciddi iki üç zatın Nur şakirtliğine kemal-i ciddiyetle girmeleri (8) ve Eğirdir köylerinde Ali Osman’ın ve Halil İbrahim’in tasdikiyle çok hâlis Nurcuların yetişmesi (9) ve Ankara dârülfünununda Nura ehemmiyetli hizmet eden ve Kastamonu’da mektep gençlerinden en evvel Nurlara giren ve Ankara’daki Abdurrahman’ın oğlu Vahdet’i himaye ve muhafazaya çalışan Araçlı Abdullah’ın mektubunda tam imanlı ve dindarane ve müjdekârâne yazması (10) ve orada okuyucuların çok olmasıyla ellerindeki risalenin kâfi olmadığına ve Konyalı arkadaşı Mehmed Atak ile beraber gençler içerisinde Nur neşretmeleri (11) ve Aydın tarafında inşallah bir ikinci Ahmed Feyzi hükmünde, Nurlarla gayet alâkadar Ali Akdağ’ın güzel ve samimi mektubundaki duaları ve tavsifleri ve Nurun tesirlerini hissetmesi (12) gibi fıkraların mealleri, bizi ve Nur dairesini tamamıyla mesrur ettiği gibi, bu bayramda da büyük bir manevi hediye olarak kabul ediyoruz. Cenab-ı Hak, onların umumundan razı olsun. Hususi ve ayrı ayrı mektup yazamadığımdan gücenmesinler.

Hüsrev’in lâyiha-i temyize ait mektubunu hiç ilişmeden kabul ettiğim için, sizdeki aynı suretini Mahkeme-i Temyize gönderebilirsiniz. Madem sizde bir sureti vardır, bu mektubu göndermeden Lâhikaya da geçsin. Şimdi gelen mektupta Gençlik Rehberi’nin fiyatını siz benden daha iyi bilirsiniz. Bir veya bir buçuk banknottan aşağı olmasın. Hüsrev’in kalemi Dördüncü Söz'e başlamasına bin bârekâllah deriz. Allah muvaffak eylesin, âmin.

Rehber’in cildini de siz nasıl münasip görseniz öyle olsun. Rehber’in âhirinde Bismark’ın Kur’an'a teslimi ve ona dair kısacık mektubum ve Asâ-yı Musa âhirindeki dua da yazılsın. Hem Sikke-i Gaybiye âhirinde aynı dua yazılsın. Hüsrev ismi yerine Mustafa Gül yazılsın. Çünkü Sikke-i Gaybiye’yi o yazmış.

**Râbian**: Barla medrese-i Nuriyesinin baş kâtibi Hâfız Tevfik’in Senirkent’teki Nurcu kardeşlerimizin ve hemşirelerimizin namına yazdığı tebrikine mukabil, onların bayramını tebrik ve Denizli mahkemesinde Nurların beraatine hizmet eden Hesna Hanım’a ve akrabası olan Hâfız Ali ve mahdumu Halil Kâmil’e mahsusen selam ediyoruz. Hususi mektup yazmadığımdan gücenmesinler. Ve Hâfız Tevfik’in mektubunda isimleri bulunan zâtların birer birer bayramlarını tebrik ve selam ediyoruz. Medresetüzzehra’nın demirbaş eski şakirdi Kâtib Osman’ın güzel tebrik mektubu içinde Risale-i Nur’un fevkalâde kıymetini göstermesi ve bizi incitenlere bedduası ve bayramın her bir gününde hacc-ül ekberin sevabının verilmesine dair duasına binler âmin diyoruz. Bilmukabele onun arkadaşlarının tekrar bayramlarını tebrik ediyoruz.

Safranbolu kahramanı berber Hıfzı, Hüsnü, Yılmaz iki masum Nurcu mahdumlarıyla ve İnebolu kahramanlarından Ali Osman ve iki Nurcu mahdumlarının bayram tebriklerine mukabil selâm, hem muvaffakiyetlerine dua ederiz.

Manisa Sart istasyonu şefi Mehmed Yayla’nın, hem onun vasıtasıyla Nur dairesine giren yeni kardeşimize ve Kadriye gibi hemşirelerimize selam ve dua ediyoruz. Balıkesir Manyas Köyü’nde ve yetmiş yaşında Allahverdi Mehmed Hoca ile beraber gönderdiği âlimane mektubunda tamamıyla Risale-i Nur’a girmesine bârekâllah deriz. Cenab-ı Hak onları muvaffak eylesin, âmin. Nur’un ehemmiyetli rükünlerinden Hulusi ve Halil İbrahim ve kardeşim Abdülmecid’in bayram tebriklerine mukabil, hem onların ve hem onların etrafındaki Nurcu arkadaşlarının bayramlarını ruh u canımızla tebrik ediyoruz.

**Hâmisen**: Madem sıra Sözler’e geliyor, Hüsrev’in kalemi de işini bitirdi. Makine mahsulünde bulunmayan Sözler yazılsın. Fakat Onüçüncü Söz’ün ehemmiyetli kısmı olan Rehber madem çıkmış. O Söz şimdilik yazılmasın. Ondördüncü Söz’ün zeyli olan uzun zelzele bahsi beraber olsun. Ve Onbeşinci’ye de Yirmisekizinci Mektubun Sekizinci Meselesinde yıldızlar ve recm-i şeytana dair mesele de Onbeşinci’ye zeyl olsun. Onyedinci uzun manzum fıkralardan münasip gördüğünüz kısım beraber olsun. Daha münasip gördüğünüz tarzda yaparsınız. Umuma selam.

*el-Bâkî Hüve’l-Bâkî*
*Kardeşiniz*
*Said Nursî*

***
[^1]: Öyle şahısların zahirî cezalarının ehemmiyeti yok. Çünkü üç Adliye ve Merkez-i Hükümet ve Diyanet Riyaseti bazı keyfî kanunları bizi mahkum ve mesul ettikleri halde Nurlardaki hakikata karşı mağlup olup ilişmediler. Yoksa yüz cihette bizi mesul edebilirdiler. Fakat hakikat galebe etti. Bu cüzî şahıslar teferruattan olduklarından hakikati ve onun neticesini daha anlamamışlar. Sen de hakkını onlara helâl et. Ben gücenmiyorum, siz de gücenmeyiniz. Said
