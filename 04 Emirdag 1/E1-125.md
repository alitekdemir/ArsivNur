---
title: "Emirdağ-I 125 : Gördüler ki Eski Said yok, yenisi ise her şeye tahammül ediyor"
no: 125
id: "E1-125"
konu: "Gördüler ki Eski Said yok, yenisi ise her şeye tahammül ediyor"
bolge: "Emirdağ-I"
donem: "Emirdağ 1 Dönemi"
date: 
yazar: "Said Nursî"
---

# Emirdağ-I 125 : Gördüler ki Eski Said yok, yenisi ise her şeye tahammül ediyor

<p class="arabic" dir="rtl" title="Meal: “Subhân Allah’ın adıyla” * “Hiçbir şey yoktur ki O'nu hamd ile tesbih etmesin” [İsrâ 17:44]">بِاسْمِهِ سُبْحَانَهُ * وَاِنْ مِنْ شَىْءٍ اِلاَّ يُسَبِّحُ بِحَمْدِهِ</p>

<p class="arabic" dir="rtl" title="Meal: “Allah’ın selâmı, rahmeti ve bereketleri, ebedî ve dâimî olarak üzerinize olsun.”">اَلسَّلاَمُ عَلَيْكُمْ وَرَحْمَةُ اللّٰهِ وَبَرَكَاتُهُ اَبَدًا دَائِمًا</p>

Aziz, sıddık kardeşlerim!

Halimin müsaadesizliği için müteaddid mektuplarınıza bir tek perişan mektubumla cevap verdiğimden gücenmeyiniz.

**Evvelâ**: Gizli düşmanlarımız hükümetin ehemmiyetli ve birkaç vazifedarını elde edip beni tazyikatla, Menemen ve Şeyh Said hâdisesi gibi bir hadise çıkarmak için bütün kuvvetiyle en hassas damarlarıma dokunduracak tarzda her desiseyi istimal ettiler. Gördüler ki Eski Said yok, yenisi ise her şeye tahammül ediyor. O planı sair suikastlere, ezcümle (Şeyh Esad, ve Abdulbaki ve Abdulhakîm gibi) zehir vermeye tebdil ettiler. Hıfz-ı İlahî onu da akîm bıraktı. Şimdi o münafıklar resmen hükümetin nüfuzunu, benden halkları ürkütmek ve vazgeçirmek için burada dehşetli bir propaganda ile istimal ediyorlar. Fakat siz hiç telaş etmeyiniz. İnayet-i Rabbaniye devam eder. Gittikçe fütuhat-ı Nuriye tevessü ediyor.

**Sâniyen**: Bu defa Hasan Feyzi'nin ve bir hafta evvel Halil İbrahim'in şahsıma karşı fevkalâde hüsn-ü zan ile mersiyeleri ve samimi ve hazîn vedanâmeleri, az tâdil ile üç sebep için kabul edildi:

- **Birincisi**: Onlar, şahsıma değil belki Kur'an ve imana ve Nurlara hâdimliğime ve o vazife-i kudsiyeye bakıp yazmışlar.

- **İkincisi**: Onların ve onlar temsil ettikleri o civardaki hâlis kardeşlerimizin bu haddimin çok fevkindeki tarifatlarını, bir nevi samimi dua ve ulvî bir tefeül ve yüksek bir arzu-yu hayır ve istidadlarının ve itikadlarının ve Nurlara pek ciddi alâkalarının bir inikàsı olmasıdır.

- **Üçüncüsü**: Ben onların nazarında Risale-i Nur ve şakirdlerdeki şahs-ı manevîsinin mümessili ve nümunesi olmam cihetiyle, onların sebeb-i teşvikleri olan o hârika hüsn-ü zanlarını ve kuvve-i maneviyelerini kırmak, maslahat değildir. O ikisine ve arkadaşlarına, hususen Ahmed Feyzi ve Denizli hapsindeki kardeşlerimize ve hakkımızda adalete çalışanlara binler selâm.

**Sâlisen**: Çok defa benim sıkıntılarıma bir merhem hükmüne geçmiş ve yanımda sakladığım kahraman Hüsrev'in çok mektupları var. Onların her birinden birer ehemmiyetli fıkrayı alıp mecmuunu Lâhika'ya geçirmek için zaman bulamıyorum. İnşallah bir istirahat zamanında tedkik edeceğim. Ahmed Nazif'in İnebolu talebeleri namına yazdığı ve Halil İbrahim'in ağlatıcı mersiyesine iştiraklerini gösteren mektubu, benim o havalideki sebatkâr kardeşlerim hakkında endişelerimi izale eyledi. Cenab-ı Hak onlardan razı olsun, âmin!

**Râbian**: Çoban İsa Köyü'nde Ahmed'in mektubunda isimleri bulunan mahdumu ve eski ve yeni kardeşlerimizin Risale-i Nur'a çalışmaları ve çocukları da Kur'an'a ve Nurlara çalıştırmaları, bu vakitte Nurlara büyük bir hizmettir. Cenab-ı Hak onları muvaffak eylesin, âmîn!

**Hâmisen**: Münafık düşmanlarımın maddi ve manevi zehirlerine karşı gerçi Cevşen ve Evrad-ı Kudsiye-i Şah-ı Nakşibend (k.s.) beni ölüm tehlikesinden, on belki yirmi defa kudsiyetleriyle kurtardılar. Fakat maatteessüf asabımda ve sinirlerimde ve hassasiyetimde, o zulümden öyle şiddetli bir teessür, bir heyecan, bir teellüm, bir teneffür gelmiş ki, en samimi bir dostumu ve tam sadık bir kardeşimi bir saat yanımda tahammül edemiyorum, ruhum kaldırmıyor. Hatta biri bana baksa da sıkılıyorum. Eskide bende biraz bulunan merdumgirizlik hastalığı, o zalimlerin gaddarane tazyikleriyle ve tarassudlarıyla bende çok şiddetlenmiş. Güya ölmeden evvel hayat-ı içtimaiye cihetinde ölmüşüm ki, bu hakikat ve bu sır için hakkımda, has kardeşlerim vefat mersiyelerini yazıyorlar.

Hem buranın havası benim asabıma pek çok dokunuyor. Bu kışın bir günü, Denizli hapsinin o geçirdiğimiz kışı kadar bana ağır geliyor, beni üzüyor. Evet nasıl göz, bir saçı kaldırmıyor; aynen öyle de benim şimdiki ruhum ve omuzum, bir saç kadar sıkletten, ağırlıktan müteessir olduğu halde, Risale-i Nur ve şakirdlerinin selametlerine, onların bedellerine ve yerlerinde dağ gibi ağır tazyikat ve sıkıntıları memnuniyetle o ruh, o omuz çeker, tahammül eder ve şâkirane sabreder diye size katiyen haber veriyorum.

Fakat madem acz ve zaafım ve teessüratım çok ziyadedir; has kardeşlerim beni medihlerle yüklerimi ağırlaştırmaya bedel, dualarıyla ve şefkatleriyle ve himmetleriyle ve acımalarıyla yardım edip yükümü hafifleştirmek lâzımdır. İnayet-i Rabbaniyenin bir cilvesidir ki, bu şiddetli merdumgirizlik hastalığıyla, zalimlerin tecrid-i mutlaklarını hiçe indiriyor. Beni tâzib etmiyor, bir cihette memnun ediyor.

Umum kardeşlerimize birer birer selam ve dua ederiz ve kati bir kanaatle hususen bu kışta hakkımdaki duaları makbul olmuş kardeşlerimin dualarını ruh u canla isteyen,

*Kardeşiniz*
*Said Nursî*

***
