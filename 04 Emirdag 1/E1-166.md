---
title: "Emirdağ-I 166 : Hâfız Mustafa Kâzım’ın mektubu"
no: 166
id: "E1-166"
konu: "Hâfız Mustafa Kâzım’ın mektubu"
bolge: "Emirdağ-I"
donem: "Emirdağ 1 Dönemi"
date: 
yazar: "Said Nursî"
---

# Emirdağ-I 166 : Hâfız Mustafa Kâzım’ın mektubu

<p class="takdim">[Bu masum Kâzım’ın babası sekiz sene sadakatle Said Nursî’ye hizmet edip birinci safta Nurlara şakird olmuş. Lahika’ya girsin.]</p>

<p class="arabic" dir="rtl" title="Meal: “Subhân Allah’ın adıyla” * “Hiçbir şey yoktur ki O'nu hamd ile tesbih etmesin” [İsrâ 17:44]">بِاسْمِهِ سُبْحَانَهُ * وَاِنْ مِنْ شَىْءٍ اِلاَّ يُسَبِّحُ بِحَمْدِهِ</p>

<p class="arabic" dir="rtl" title="Meal: “Allah’ın selâmı, rahmeti ve bereketleri, üzerinize olsun.”">اَلسَّلاَمُ عَلَيْكُمْ وَرَحْمَةُ اللّٰهِ وَبَرَكَاتُهُ</p>

Pek muhterem Üstadım hazretleri! Ced ve ecdad ve ana ve babamdan daha sevgili Üstadım Efendim! Bilhassa arz-ı tâzimlerle mübarek dest ve dâmen-i fâzılanelerini öperim.

Aziz Üstadım! Şimdiye kadar noksan bir düşünce bendenizi şu tarîk-i müstakim ve münevverden geri bıraktı. O hatam da şudur ki: Askerliğimin yakınlaşması dolayısıyla hem o hizmeti yapmak, hem vazife-i diniyemi ârızasız bir şekilde edâ edebilmek, hem bir sanat ile mücehhez olmak âmâliyle Ankara’ya öyle bir fabrikaya mukaddemen gitmiştim. Bizim o hareketimizin yanlış olduğunu oradan işe nihayet verdirilmek ve hakiki maksada şurû etmek için Cenab-ı Rabb-i Mennan menba-ı nur olan Barla’mıza gönderdi ve Nurlara kavuşturdu. Şimdi kemal-i hâhişle derya-i nura dalıp yüzmeye, hayrı-şerri, hakkı-bâtılı sezmeye lillahilhamd başladım. Ve nihayetsiz füyuzata müstağrak oldum ki sabahtan akşama kadar yazıyorum, doyamıyorum. Gün be-gün şevkim tezayüd ediyor. Hatta açlığımı da hissedemiyorum. Yalnız namaz vakti şu çok ticaretli harmanı bırakıyorum. Askerliğim gelinceye kadar inşallah Asâ-yı Musa’yı da ikmal etmeye çalışacağım.

Sevgili Üstadım! İlk matla-ı nur olan memleketimiz şu bir-iki sene evvele kadar maalesef devr-i fetrete benzer bir hale gelmişti. Şimdi ise o zulmetli bulut altında mahkum ve mağlup gibi görünen memleketimizde Nurculuk şâyan-ı iftihar bir şekilde parladı ve tecessüm etti. Aleyhdar gibi görünen bir kısım şahıslar, Risale-i Nur’a toz bile konduramaz bir hale geldiler.

<p class="arabic" dir="rtl" title="Meal: “Elhamdulillah, bu Rabbimin bir fazlıdır.”">اَلْحَمْدُ لِلّٰهِ هٰذَا مِنْ فَضْلِ رَبِّى</p>

Şâyan-ı hayrettir ki; dindarlara hususuyla Nurculara yapılan taarruzlar yegâne şems-i Kuran’ı peyderpey sislendirmek ve söndürmek emeliyle o azîm cinayet irtikâb edildiği halde, Cenab-ı Kibriya kat kat bir şevk ve sarsılmaz bir gayret ile hadsiz talipleri ihsan buyurarak, o niyet-i fâside ve makasıd-ı kerîheyi akîm bıraktı. ***“Bir şem’a ki Mevlâ yaka, üflemekle sönmez”*** kıta-i manidârını hatırlattı.

*Âciz bir talebeniz, Barla’da Muhacir Hâfız Ahmed mahdumu*
*Hâfız Mustafa Kâzım*

Mâşallah Kâzım tam mükemmel konuşuyorsun. Ben merak ettim, acaba bu güzel yazı ve ifade senin midir? Ben orada iken sen küçük bir çocuktun. Şimdi elli yaşında müdakkik muhakemeli bir Nurcu tarzında hissettim.

*Said Nursî*
