---
title: "Emirdağ-I 13 : Yağmur duası ve namazı hakkında bir çocuğun sualine cevap"
no: 13
id: "E1-13"
konu: "Yağmur duası ve namazı hakkında bir çocuğun sualine cevap"
bolge: "Emirdağ-I"
donem: "Emirdağ 1 Dönemi"
date: 
yazar: "Said Nursî"
---

# Emirdağ-I 13 : Yağmur duası ve namazı hakkında bir çocuğun sualine cevap

<p class="arabic" dir="rtl" title="Meal: “Her türlü noksan sıfatlardan yüce olan Allah’ın adıyla.”">بِاسْمِهِ سُبْحَانَهُ</p>

<p class="arabic" dir="rtl" title="Meal: “Allah’ın selâmı, rahmeti ve bereketleri, üzerinize olsun.”">اَلسَّلاَمُ عَلَيْكُمْ وَرَحْمَةُ اللّٰهِ وَبَرَكَاتُهُ</p>

<p class="takdim">[Bana Hizmet Eden Küçük Bir Risale-i Nur Talebesinin Çoklar Namına Sorduğu Sualine Cevaptır]</p>

**Sual**: Üstadım, yağmur duası ve namazın neticesi görünmedi, faydasız kaldı. İki üç defa bulut toplandı, yağmur vermeden dağıldı. Neden?

**Elcevap**: Yağmursuzluk, bu çeşit dua ve namazın vaktidir, illeti ve hikmeti değil. Nasılki güneş ve ayın tutulması zamanında küsuf ve husuf namazı kılınır ve güneşin gurubuyla akşam namazı kılınır. Öyle de, yağmursuzluk, kuraklık, yağmur namazının ve duasının vaktidir. İbadet ve duanın sebebi ve neticesi, emir ve rıza-yı İlahîdir; faydası uhrevîdir. Eğer namazdan, ibadetten dünyevî maksadlar niyet edilse, yalnız onlar için yapılsa, o namaz battal olur. Mesela, akşam namazı güneşin batmaması için ve husuf namazı ayın açılması için kılınmaz. Öyle de, bu nevi ibadet, yağmuru getirmek için kılınsa, yanlış olur. Yağmuru vermek, Cenab-ı Hakk'ın vazifesidir. Biz vazifemizi yaptık, onun vazifesine karışmayız.

Gerçi yağmur namazının zâhir neticesi yağmurun gelmesidir, fakat asıl hakikî, en menfaatli neticesi ve en güzel ve tatlı meyvesi şudur ki: Herkes o vaziyetle anlar ki, onun tayinini veren, babası, hanesi, dükkânı değil; belki onun tayinatını ve yemeğini veren, koca bulutları sünger gibi ve zemin yüzünü bir tarla gibi tasarrufunda bulunduran bir zât, onu besliyor, rızkını veriyor. hatta en küçücük bir çocuk da, daima aç olduğu vakit validesine yalvarmaya alışmışken, o yağmur duasında küçücük fikrinde büyük ve geniş bu manayı anlar ki: “Bu dünyayı bir hane gibi idare eden bir zât; hem beni, hem bu çocukları, hem validelerimizi besliyor, rızıklarını veriyor. O vermese, başkalarının faidesi olmaz. Öyleyse ona yalvarmalıyız” der, tam imanlı bir çocuk olur.

### Bu münasebetle kısacık altı nokta beyan edilecek.

**Birinci Nokta**: Nimet ve rahmet-i İlahiyenin fiyatı, şükürdür. Biz şükrü hakkıyla vermedik. Evet rahmetin fiyatını şükürle vermediğimiz gibi; zulmümüzle, isyanımızla gazabı celbediyoruz. Şimdi zemin yüzünde zulüm ve tahribat, küfür ve isyan ile nev-i beşer, tam tokada kendini müstehak etti ve dehşetli tokatlar yedi. Elbette bir parça hissemiz de olacak.

**İkinci Nokta**: Hadîste var ki: "Hattâ deniz dibindeki balıklar dahi günahkâr ve zalimlerden şekva ediyorlar ki; onların yüzünden yağmur kesilir, hatta bizim de nafakamız azalır derler." Evet bu zamanlarda öyle günahlar, zulümler oluyor ki; rahmet istemeye yüzümüz kalmıyor. Masum hayvanlar da azap çekerler.

**Üçüncü Nokta**: Âyette vardır: "Öyle musibetten çekininiz ki; geldiği vakit zalimlere mahsus kalmaz, masumlar ve mazlumlar da içinde yanar." Çünkü musibet-i âmmeden masumlar hârika bir tarzda yangın içinde selamette kalsalar, hikmet-i diniye bozulur. Çünkü din bir imtihan ve bir tecrübedir. O vakit Ebu Cehil gibi fenalar, aynen Ebu Bekir Sıddık Radıyallahü Anh gibi tasdik ederler. Onun için musibet-i âmmede masumlar da bela çekerler.

**Dördüncü Nokta**: Şimdi malda ve rızıkta hileler ile, suistimal ile, rüşvetle çok haram karıştığı ve ekinciler kendi malına hakkıyla sahip olmadığı ve on adamdan iki-üçü tam rahmete müstehak ise, ekincilerin malından istifade edenlerden beş-altısı ya zulüm ile, ya haram karıştırmakla, ya şükürsüzlükle rahmete istihkakını kaybediyor.

**Beşinci Nokta**: Risale-i Nur, bu Anadolu memleketine gelecek belaların def'ine ehemmiyetli bir vesiledir. Sadaka nasıl belayı def'ediyorsa, onun intişarı ve okunması da küllî bir sadaka nev'inden semavî ve arzî belaların def'ine vesile olduğu, çok emarelerle ve çok hâdiselerle tebeyyün etmiştir. hatta Kur'anın işaretiyle tahakkuk etmiştir. Yazması ve intişarı men'edildiği zamanlarda dört defa zelzelelerin başlaması ve intişarıyla durmaları.. ve Anadolu'da ve ekserî yerlerde okunması, İkinci Harb-i Umumî'nin Anadolu'ya girmemesine bir vesile olduğunu Sure-i ve'l-Asr işaret ettiği halde, bu iki ay kuraklık zamanında mahkemenin Risale-i Nur'un beraetine ve vatana menfaatli olduğuna dair kararını Mahkeme-i Temyiz tasdik etmesiyle, Risale-i Nur'un tam bir serbestiyetle intişarını ve okunmasını beklerken, bütün bütün aksine olarak men'edilmesi.. ve mahkemedeki risalelerin sahiplerine iade edilmemesi.. ve bizi de o cihetle konuşmaktan men'etmeleri cihetiyle, belaların def'ine vesile olan bu küllî sadaka-i maneviye belaya karşı çıkamadı. Günahımız neticesi kuraklık başladı.

**Altıncı Nokta**: Yağmursuzluk bir musibettir ve ceza-yı amel bir azaptır. Buna karşı ağlamakla ve hüzün ve kederle, niyaz ve hazînane yalvarmakla ve pek ciddi nedamet ve tövbe ve istiğfar ile karşılamak ve sünnet-i seniye dairesinde, bid'alar karışmadan, şeriatin tayin ettiği tarzda dergâh-ı İlahiyeye iltica etmek ve dua ve o hale mahsus ubudiyetle mukabele etmektir.

Hem böyle umumi musibetler, ekser nâsın hatasından geldiği cihetle, o insanların ekseri, -kısm-ı azamı- tövbe ve nedamet ve istiğfar etmekle def'olur.

Biz Risale-i Nur şakirdleri dünyaya çok ehemmiyet vermediğimizden ve dünyaya yalnız Risale-i Nur için baktığımızdan, bu yağmursuzlukta dahi o noktadan bakıyoruz. İşte Denizli'de mahkemeye verilen cüz'î bir kısım Risale-i Nur'un, sahiplerine iadesinin aynı zamanında, burada dahi bir kısım zâtların yazmaya başladıkları aynı vaktinde, bu yağmursuzlukta bir derece rahmet yağdı. Fakat Risale-i Nur'un serbestiyeti cüzî olmasından, rahmet dahi cüzî olarak kaldı. İnşallah yakında benim de risalelerim iade edilecek. Tam serbest olacak ve intişarı küllîleşecek ve rahmet dahi tam olacak. ^[Hem aynen öyle oldu, biz gördük.]

*Said Nursî*

