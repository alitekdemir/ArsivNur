---
title: "Emirdağ-I 479 : Keramet-i Gavsiyenin çoğu, imzalarınızla tasdik edilmiş"
no: 479
id: "E1-479"
konu: "Keramet-i Gavsiyenin çoğu, imzalarınızla tasdik edilmiş"
bolge: "Emirdağ-I"
donem: "Emirdağ 1 Dönemi"
date: 
yazar: "Said Nursî"
---

# Emirdağ-I 479 : Keramet-i Gavsiyenin çoğu, imzalarınızla tasdik edilmiş

Aziz kardeşlerim!

Madem Keramet-i Gavsiye’nin çoğu, imzalarınızla tasdik edilmiş. Elbette siz Keramet-i Gavsiye’de istediğiniz tâdilatı yaparsınız. Kısaltabilirsiniz, ehemmiyetsiz tahlilatı kaldırabilirsiniz. Hem Sikke-i Gaybiye’de hem manevi Tarihçe-i Hayat’ta (ki Sadık ve Feyzi çalışıyorlar) Nur’un mesleğine ve izzetine yakışmayan cümleleri veya geçmiş zamana mahsus ihtiyatkârane ve müsamahakârane kelimeleri veya medar-ı itiraz olacak olan zayıf işaretleri tayyedip kaldırabilirsiniz ve Sadık Bey’e de haber gönderirsiniz.

Kardeşlerim! Merak etmeyiniz ve Nurun fevkalâde perde altındaki fütuhatına kanaat ediniz. Şimdiye kadar hiçbir eserin böyle ağır şerait altında bu derece tesirli intişarını tarih göstermiyor. Hem tam serbestiyet verilmemesinin sebebi ve hikmeti; Nurların fevkalâde kuvvetinden korkuyorlar. Belki sarsıntı verecek diye, tam takdir ve kabul etmekle beraber, şimdilik resmen intişarından telaş ettiklerini, Diyanet Reisi, Büyük Reis'le görüşmesinden haber alınmış. Eskisi gibi hücum yok, belki musâlaha istiyorlar. Fakat Nurlar lehinde kuvvetli cereyanlar, inşallah o telaşı, iştiyakla resmen neşrine çevirecek. Hem çok enaniyetliler, eserlerini terviç etmek için, Nurların meydana çıkmalarına kıskanmak damarıyla taraftar olmuyorlar. Merak etmeyiniz, Nur galebe edecek. Umuma selam.

*el-Bâkî Hüve’l-Bâkî*
*Said Nursi*
