---
title: "Emirdağ-I 100 : Abdurrahman Salahaddin'in, Üstadı hakkında edindiği kısa bir malumat"
no: 100
id: "E1-100"
konu: "Abdurrahman Salahaddin'in, Üstadı hakkında edindiği kısa bir malumat"
bolge: "Emirdağ-I"
donem: "Emirdağ 1 Dönemi"
date: 
yazar: "Said Nursî"
---

# Emirdağ-I 100 : Abdurrahman Salahaddin'in, Üstadı hakkında edindiği kısa bir malumat

<p class="arabic" dir="rtl" title="Meal: “Her türlü noksan sıfatlardan yüce olan Allah’ın adıyla.”">بِاسْمِهِ سُبْحَانَهُ</p>

## Müstensihin Üstadı hakkında edindiği kısa bir malumat.

İhtiyar, biçare, eşsiz yaşamış, dostsuz bırakılmış, senelerdir inzivaya çekilmiş olduğu halde ikamete memur, daimi tarassud altında bulundurulan yetmişlik bir fâtın-ul asır, yirminci asrın hem bediüzzamanı hem garibüzzamanı hem iman kurtarıcısı Said-ün Nursî Hazretleri.

### Tercüme-i hâline kısaca bir nazar

1- Bitlis’in Hizan kazasının İsparit nâhiyesinin Nurs köyünde doğmuştur. Anası Nuriye Hanım, babası Mirza Efendi’dir. Kürt ailesine mensup olmakla beraber kendisi aslâ Türklük-Kürdlük, Araplık-Acemlik tanımaz. Milliyeti ancak din bakımından kabul eder. Dünyadaki bütün müslümanlar ve muhtelif dinlerden İslamiyete girenler kardeşidir. Bu fikriyle, dünyadaki iyilikleri azaltan ve İslam âleminde bir vahdet kurulmasına güzel bir nümune.

2- Tahsil ve terbiyesi ümmîdir. Çocukluğunda, hastalığını okuyan hocadan dönerken merdivenden yuvarlanıyor. Ağzından burnundan dehşetli surette akan kandan sonra, min-tarafillah fazilet, ismet, fetanet, şefkat, zekâvet hassaları peyda oluyor. Fikren mevcudattan ders alıyor. Ulûm-u diniye ile fünun-u asriyeyi mezc, hakaik-ı diniyeyi fünun-u müsbete ile teyid etmiştir. Bu hârika haliyle, asrının insanlarına fevkalbeşer bir hoca, bir muallim oluyor.

3- İstikbalde şarkta cehalet yüzünden vuku bulacak zararları hissederek önlenmesi için mektep medrese açtırmak gayesiyle İstanbul’a gelen, milli kıyafetli genç âlimin mücadelesi.. Maarifin bugün mekteplere verdiği ehemmiyet o vakit yapılsaydı şarkta belki bir hadise bile çıkmazdı.

4- Ulemayı ve müsbet ilimler profesörlerini davet ile bütün suallere tatminkâr cevap vermesiyle bir çok mesailde âlim ve feylesofların şüphelerini izale etmiş olduğundan beynelmilel meşhur Mısırlı âlim Abdülaziz, Fâtin-ül Asır namıyla yâd ve ilan etmiştir. Câmi-ül Ezher’e mukabil El-Medreset-üz Zehra namında Van’da bir üniversite yapılmasına irade alınmışsa da harb-i umumi zuhur etti. Anadolu’nun sinesinde doğan, büyüyen ve acz-i mutlakla, fakr-ı mutlakla, şükr-ü mutlakla Hâlıkına sığınan ve rızâenlillah iman kurtarmak için ihlas ve sebatla çalışan bu zâttan asrın müslümanları, bilhassa Anadolu halkı iftihar eder.

5- Vatanımıza, dinimize, namusumuza taarruz eden Rus ordularına karşı Bitlis milis kuvvetleri kumandanı olarak çok fâik kuvvetlerle hücum eden Rus ordusuna günlerce ve kahramanca müdafaa ile, şehirdeki bütün mühimmat ve erzak ve halkın ve askerin geri taşınmasını temin etmiş. Yaralandığı halde geri çekilmeyi şahsen züll saydığından gazilik makamıyla da karargâhında son mermisine kadar şerefle döğüşmüş. Nihayet bilmecburiye Ruslara esir düşmüştür. Dininin ve vatan ve milletinin selameti için canını fedadan çekinmeyen bu kahraman kumandana üç Rus mermisinden biri isabetle kalbinin üzerindeki maden tabakayı deliyor, iç çamaşırda kalıyor. İkincisi, sol tarafta hançerin sapını delerek durur. Üçüncüsü, omuzunda hafif bir yara açar. Nihayet Bitlis’in hîn-i sukûtunda ayağı kırılmış ve omuzu mecruh bir halde Ruslara esir düşüyor.

6- Sibirya’da userâ kamplarında iki sene üç ay kardeşlerinin maneviyatlarını takviye etmiş. Ve Varşova yoluyla İstanbul’a gelmiştir. O sırada İngiltere Anglikan kiliseleri baş piskoposunun ve Japon başkumandanının padişah hükümetinden sorduğu suallere cevap veren.. ve Lemaat, Katre, Zerre, Habbe, Kızıl Îcaz ve İşarat-ı İ’caz namında yazdığı arabî eserleri okuyanlara mevcudatın tılsımını keşif ile bir hakikat yolu açılması.. O vakit makarr-ı ulema olan İstanbul’la Hicaz, Yemen, Mısır, Suriye, Irak, İran, Afgan ve Hindistan ulemasının teması bulunduğundan bu eserleri kendi eserlerine mehaz tutmaları ve Dâr-ül Hikmet-il İslamiye âzâlığında ilmiye ve diniye ile meşgul olması.

7- İstanbul’da mutantan ve şaşaalı, muhteşem siyasi ve içtimai hayata dalarken manevi üstadlarından ve muhafızlarından Abdülkadir-i Geylanî Kaddesallahü Sırrahu'nun Fütûh-ul Gayb ismindeki eserini okurken “Ey dinini dünyaya satan hain” cümlesiyle başlayan ağır hitabı ve itabı şahsına kabul ederek o anda cazip ve şerefli siyasi ve içtimai hayatı terk ile eski Saidlikten yeni Saidliğe geçmiş. Bir müddet Yuşa Tepesi ve Eyüb mezarlıklarını kendine ev, taşlarını arkadaş yaptığı halde, sık sık eski dostları ziyaret ederek dünyaya davet ile rahatsız ettiklerinden uzaklara ıssız dağlara, Ağrı mâverâsına çekilmiştir.

8- İstiklâl Harbinin en tehlikeli anlarında Türk Milletini ve ordusunu ve kumandanlarını teşci için yazdığı Hutuvat-ı Sitte namındaki eseriyle Millet Meclisi’nin ve Başkumandanın fevkalâde takdiriyle Ankara’ya ısrarla davet edilmesi, hem mebusluk hem vâiz-i umumîlikle taltif edilmesi, fakat siyasetle ve içtimaiyatla alâkasını kestiğinden tekrar Van Kalesi'ne inzivaya giriyor.

9- Şark isyanında Şeyh Said, Bediüzzaman’a Şarktaki büyük nüfuzundan istifade için mücadeleye iştirake davet ettiği zaman cevaben: “Yaptığınız mücadele kardeşi kardeşe öldürtmektir ve neticesizdir. Çünkü Türk Kürt birdir, kardeştir. Türk Milleti bin senedir İslamiyete bayraktarlık etmiş, dini uğrunda binlerce şehid vermiş ve binlerce veli yetiştirmiştir. Binaenaleyh kahraman ve fedakâr İslam müdafilerinin torunlarına, Türk Milletine kılıç çekilmez ve ben de çekmem.” diye hem red cevabı ve hem mücadelesinden vazgeçmesini söylemiştir. İsyan hitamında şarkta ileri gelen nüfuzlu şahısları yurdun muhtelif yerlerine nakilleri münasebetiyle, mişarün-ileyh te Isparta’ya ikamete memur bırakılıyor.

10- Sekiz sene sonra Menemen hâdisesi münasebetiyle meşhur hoca ve şeyhlerde yapılan aramada, Isparta’da telif edilmiş Risale-i Nur’un 120 eseri ve 120 talebesi üstadlarıyla birlikte (Menemen hâdisesiyle alâkaları olmadığı halde) Dâhiliye Vekili Kaya Şükrü’nün suikaste makrun emriyle tevkif edilerek Eskişehir Mahkemesinde altı ay mevkuf bırakarak bir kısmı ve eserlerin tamamı beraat edilmiş, Üstadım da Kastamonu’ya ikamete memur edilmişti.

11- Sekiz sene sonra, kırk sene evvel çekirdeği yazılan Beşinci Şua’ın ele geçmesi ve Âyet-ül Kübra’nın tabı münasebetiyle her tarafta toplattırılan ve aranılan binlerle Risale-i Nur eczalarının ve ifadeye celbedilen yüzlerce Risale-i Nur talebesinden ancak 120 temiz nâsiyeli, saf kalbli ve düşünceli, dindar Türklerin dokuz ay Denizli’de mevkufiyeti ve 135 parça Risale-i Nur eczalarının Ankara’da teşekkül eden bir heyet-i ilmiyenin tetkikinde, Kuran’ın bir tefsiri olduğu ilmî raporla tevsik ve tasdik edilmesinden, eserlerle beraber 120 talebenin beraatiyle neticelenir. Hazret-i Üstad da Afyon’a ikamete memur ediliyor.

Yetmişlik bir ömrün onbir mühim hâdisesi bu tehlikeli madde, tabiiyyun, enaniyet asrında bu ömür ve vücudun yegâne vazifesi, gayesi, emeli ve arzusu insanların imanlarını kurtarmak olduğunu.. hem mutlakiyet hem meşrutiyet hem cumhuriyet devrinde ayrı ayrı gayet muhakkik, müdakkik ulemâ ve hukemâ ve fuzalânın ve gayet kurnaz şeytan ve evhamlı casus ve feylesofların inceden inceye yirmi sene tahkik, tetkik ve tahlili neticesinde dünyevi ve siyasi hiç bir maksad olmadığı kati anlaşılmıştır.

Kuran-ı Kerim’in ve Hadîs-i Şerif’in binlerle hakikatlarını isbat eden Risale-i Nur’u hiç bir dindar âlim veya dinsiz bir feylesof bir kelimesini dahi cerh ve nakz edememiştir ve tasdike mecbur olmuşlardır. 23 senede tamamlanan Risale-i Nur, Resail-in Nur, Risalet-ün Nur adlı 140 parça eserler, Kuran-ı Azîm ve Hadîs-i Şerif’in evvelki asırlarda meşkuk ve şüpheli bıraktırılmış veya rumuzlu veya şümullü ve mecazî yazdırılmış tefsirlerden alınmış değildir. Menba-ı Kuran’dan, dadîsten asrımızda tereşşuh etmiştir. Üstadım der: “Beyanatımız Kuran-ı Hakîm’in feyzindendir. Nefsi teslime, kalbi kabule ihzardan ibarettir. Asıl söz ise Kuran’ındır. Zira söz odur ve söz onundur.” der ve kendine has bir usûl-ü tedris bularak beş kıta büyüklüğündeki Medreset-üz Zehrasında milyonlarla talebeye hocalık eder. Ulûm-u diniye ile fünun-u asriyeyi mezc ve hakaik-ı diniyeyi fünun-u müsbete ile teyid ve teşdid etmek suretiyle talebenin fikir ve imanının tenvirine çalışır. İstediği anda hocasından istediği dersi alabilir. Ve aldığı dersle amel ettiği takdirde de imanını muhafaza edebilir.

Risale-i Nur’un hulasası makamında olan bu Asâ-yı Musa Risalesini dikkatli anlayarak okuyan veya dinleyen bilâ-istisna dinli-dinsiz, âlim-cahil herkes İslamiyetin esası olan imanın altı şartını tamamen diliyle ikrar ve kalbiyle tasdik etmekle beraber, imanı muhafaza İslam’ın binası olan namaz kılmayı, oruç tutmayı, hacca gitmeyi, zekat vermeyi, kelime-i şehadet getirmeyi kendine vazife-i asliye bilecektir. Risale-i Nur’u okumaya, yazmaya ve neşretmeye çalışacak ferdler, cemiyetler, milletler, devletler dünyevi ve uhrevi fenalıklardan kurtulacak ve zulmetten nura çıkacak, saadet ve selamet temin edecektir. Risale-i Nur’un hulasası olan Asâ-yı Musa Risalesi, atomdan daha kuvvetli ve tesirli, nurlu bir silâh ve hikmetli bir asâdır. Atom gibi beşeriyetin ve medeniyetin mahvına değil, saadet ve selametine çalışıyor.

<p class="arabic" dir="rtl" title="Meal: “Bu Rabbimin bir fazlıdır.” [Neml Sûresi, 27:40]">هٰذَا مِنْ فَضْلِ رَبِّى</p>

Asa-yı Musa’yı (a.s.) okuyan insan diyecek ki, “Bugüne kadar kısa ömr-ü dünyevi için geceli gündüzlü çalıştık. Ölüm öldürülmüyor. Bâdemâ da uzun olan ömr-ü uhreviyemiz için elimizden geldiği kadar çalışacağız. Çünkü Allah’ı tanıyan ve itaat eden zindanda olsa bahtiyardır. O’nu unutan saraylarda da olsa zindandadır, bedbahttır."

Asa-yı Musa’yı (a.s.) okuyan cemiyetler bilecek ki, eğer iman-ı ahiret o büyük aile efradında hükmetmezse, güzel ahlakın esasları olan ihlâs, samimiyet, fazilet, hamiyet, fedakârlık, rıza-yı İlahî, sevab-ı uhrevi yerine; garaz, menfaat, sahtekârlık, hodgamlık, tasannu, riya, rüşvet, aldatmak gibi haller meydan alır. Zahirî asayiş, insaniyet altında, anarşilik ve vahşet manaları hükmeder. O hayat-ı şehriye zehirlenir. Çocuklar haylazlığa, gençler sarhoşluğa, kavîler zulme, ihtiyarlar ağlamaya başlar.

Asa-yı Musa’yı (a.s.) okuyan milletler öğrenecekler ki, eğer iman-ı âhiret o büyük milletlerde hükmetse, birden samimî hürmet ve ciddî merhamet ve rüşvetsiz muhabbet ve muavenet ve hilesiz hizmet ve muaşeret ve riyasız ihsan ve fazilet ve enaniyetsiz büyüklük ve meziyet o hayatta inkişafa başlar. Çocuklara der: “Cennet var, haylazlığı bırak.” Kur'an dersiyle temkin verir. Gençlere der: “Cehennem var, sarhoşluğu bırak.” Aklı başlarına getirir. Zalime der: “Şiddetli azab var, tokat yiyeceksin.” Adalete başını eğdirir. İhtiyarlara der: “Senin elinden çıkmış bütün saadetlerinden çok yüksek ve daimî bir uhrevî saadet ve taze, bâki bir gençlik seni bekliyor. Onları kazanmaya çalış.” Ağlamasını gülmeye çevirir. Bunlara kıyasen cüzî, küllî herbir taifede hüsn-ü tesirini gösterir, ışıklandırır.

Milletlerden seçilen siyasetçi ve içtimaiyatçı dünya idarecileri, hikmet-i felsefe ile hikmet-i Kur’aniyenin hayat-ı içtimaiye-i beşeriyeye verdiği terbiyeleri mukayese edilince tuttukları yolun gece ve gündüz gibi tamamen zıt ve zararlı olduğunu Risale-i Nur’daki şu düsturlarla anlayacaklardır:

Hikmet-i felsefe ise, hayat-ı içtimaiyede nokta-i istinadı, kuvvet kabul eder. Hedefi, menfaat bilir. Düstur-u hayatı, cidal tanır. Cemaatlerin rabıtasını, unsuriyet, menfî milliyeti tutar. Semeratı ise hevesat-ı nefsaniyeyi tatmin ve hacat-ı beşeriyeyi tezyiddir. Halbuki kuvvetin şe'ni, tecavüzdür. Menfaatin şe'ni, her arzuya kâfi gelmediğinden üstünde boğuşmaktır. Düstur-u cidalin şe'ni çarpışmaktır. Unsuriyetin şe'ni, başkasını yutmakla beslenmek olduğundan tecavüzdür. İşte bu hikmettendir ki, beşerin saadeti selb olmuştur, daha düzelmiyor.

Amma hikmet-i Kur'aniye ise, nokta-i istinadı, kuvvete bedel hakkı kabul eder. Gayede menfaate bedel fazilet ve rıza-yı İlahîyi kabul eder. Hayatta düstur-u cidal yerine düstur-u teavünü esas tutar. Cemaatlerin rabıtalarında unsuriyet, milliyet yerine rabıta-i dinî ve sınıfî ve vatanî kabul eder. Gayatı, hevesat-ı nefsaniyenin tecavüzatına sed çekip ruhu maâliyâta teşvik ve hissiyat-ı ulviyesini tatmin eder. Ve insanı kemalât-ı insaniyeye sevk edip insan eder. Hakkın şe'ni ittifaktır. Faziletin şe'ni tesanüddür. Düstur-u teavünün şe'ni birbirinin imdadına yetişmektir. Dinin şe'ni uhuvvettir, incizabdır. Nefsi gemlemekle bağlamak, ruhu kemalâta kamçılamakla serbest bırakmanın şe'ni saadet-i dareyndir. Beşeri saadete kavuşturacak nurlu yol budur. Bu nur karşısında artık ne top ne tüfek ne zırhlı ne tayyare ne gaz ne atom, hepsi tehlikesiz kalıyor. Çünkü beşeriyetin mahvına değil saadetine çalıştıracaktır.

Hey bedbahtlar! Beşeriyetin dünyevi ve uhrevi saadet ve selameti için hizmetinde bin bir zahmetle, meşakkatle, mahrumiyetle, hasta bazen aç ve garib olarak, bazen dağda, bazen kırda, bazen hapiste, bazen nezarette hiddetlenmeden, darılmadan şefkatle, ihlâsla, gayretle imanınızı kurtarmak isteyen ve çalışan Üstadımızdan ne istiyorsunuz? Devleti ve hükümeti ve milleti aleyhine iğfale cüret eden kimlerdir?

*Risale-i Nur talebelerinden, çok günahkar*
*Abdurrahman Salahaddin*

***

> 1. Abdurrahman Salahaddin’in hazırladığı bu tercüme-i hâl özetlenerek, sonradan derlenen Asa-yı Musa mecmualarının sonuna eklenmiştir. bk. Emirdağ-I Arşivi n.369
