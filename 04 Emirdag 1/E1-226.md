---
title: "Emirdağ-I 226 : Risale-i Nur’la görüşen benim âdi şahsımla değil, Kuran hâdimi ve Nur tercümanıyla görüşür"
no: 226
id: "E1-226"
konu: "Risale-i Nur’la görüşen benim âdi şahsımla değil, Kuran hâdimi ve Nur tercümanıyla görüşür"
bolge: "Emirdağ-I"
donem: "Emirdağ 1 Dönemi"
date: 
yazar: "Said Nursî"
---

# Emirdağ-I 226 : Risale-i Nur’la görüşen benim âdi şahsımla değil, Kuran hâdimi ve Nur tercümanıyla görüşür

<p class="arabic" dir="rtl" title="Meal: “Her türlü noksan sıfatlardan yüce olan Allah’ın adıyla.”">بِاسْمِهِ سُبْحَانَهُ</p>

<p class="arabic" dir="rtl" title="Meal: “Ramazan ayında okunan Kuran harflerinin sevapları adedince Allah’ın selamı, rahmeti ve bereketleri üzerinize olsun, âmin.”">اَلسَّلاَمُ عَلَيْكُمْ وَرَحْمَةُ اللّٰهِ وَبَرَكَاتُهُ بِعَدَدِ ثَوَابِ قِرَائَةِ حُرُوفِ الْقُرْآنِ فِى شَهْرِ رَمَضَانَ آمِينَ</p>

Aziz, sıddık kardeşlerim!

**Evvelen**: Buraya görüşmek için çok zâtlar, bazen çok uzak yerlerden gelip çok da masraf ederek bizimle görüşemeden ve mecburiyetle görüşmeden dönüyorlar. Hocalardan birisi uzaktan gelmişti. Bir saat âdi şahsıma bedel, Asâ-yı Musa mecmuasıyla bir sene sohbet etmek için aldı, memnuniyetle gitti. Evet Risale-i Nur’la görüşen benim âdi şahsımla değil, belki Kuran hâdimi ve Nur tercümanıyla görüşür. Çünkü Nurlardaki ilim, başka kitaplar ve ilimler gibi bir ilmî ders dinlemek değil, belki müellifinin manevi ameliyat ve tedavileri içinde bütün latife ve duygularıyla çırpındığı ve çalıştığı ve kısmen aynelyakîn kazandığı aklî ve halî ve kalbî ve hissî tasdik ve zevkettiği hakikatleri onun ders aldığı yerden ders almak ve o manevi muhavere ve suali ve cevabı müstefidane dinlemektir. Bu ise fâni ve fena şahsımla sohbetten çok ziyade faydası var. Hem meşrebimizde surî ve muvakkat sohbet esas değil, manevî ve daimi sohbet yeter.

**Sâniyen**: Bu manidar yeni zelzeleyi merak ettim. Kalben dedim: Eğer sair yerlerde bu şiddetle olmuşsa, herhalde Nur şakirdlerine dahi yine bir tecavüz var. Yoksa yalnız benim Ankara'ya Dahiliye Vekilini mahkemeye vermeye dair açık mektubumla alâkadardır? diye sordum. Dediler: Yalnız Ankara hafif, Afyon ve Eskişehir ve bu Emirdağı'nda ve en şiddetlisi bu kasabada olmuş. Fakat medar-ı hayrettir ki, dört defa şiddetli olduğu halde, hiçbir zarar olmadı. Bunun bir hikmeti budur: Kati emir verilmiş ki: “Said'i cebren hükümete getiriniz.” Bekçiler ve bir onbaşı gelmişler. Kapımı kapamıştım, kilitlemiştim. Onlar demişler: “Biz istifa ederiz, onun kapısını kırmayacağız.” Dönmüşler, gitmişler. Demek bu hususi zelzele, müdafaatımdaki zelzeleler gibi Risale-i Nur'la alâkadardır ki, bu defa hususi kaldı, hem şiddetiyle beraber zararsız geçti. Eğer Nur'un buradaki küçük medresesinin kapısını kırsaydılar, elbette tokat ciddi olacaktı; yalnız ihtar için olmayacaktı. Gerçi bu taarruz cüzî ve hafif idi, fakat ben gizlemem ki, hiç bu defa gibi damarıma dokunmamıştı. Fakat Nur ve Nurcuların hatırı için, hârika tahammül ettim. Çünkü o bedbaht, hükümette, vazife sandalyesinde bana şetmedip hizmetçime der: “Git, ona söyle.” Hükümetin nüfuzunu serseri şahsına mâlederek meydan okumuş ve Eski Said'in bende irsiyet kalan damarıma çok ilişti. Fakat fevkalâde ehemmiyetli olan sükûn ve temkin ve itidal-i dem ve sabır ve tahammülün kati lüzumu beni teskin etti.

**Sâlisen**: Marangoz merhum Barlalı, hârika sadakatli Mustafa Çavuş'un tam yerine geçen Medrese-i Nuriyenin tam çalışkan kahramanlarından Marangoz Ahmed'in benim için Sava'nın Davraz Dağı'nda berzahî ve uhrevî bir menzil, bir mezar düşünmesi ve yazması, beni çok sevindirdi ve hazinane ağlattırdı.

*Umum kardeşlere ve hemşirelere selam ve dua ve istida eden,*
*Kardeşiniz*
*Said Nursî*

***
