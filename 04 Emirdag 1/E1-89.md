---
title: "Emirdağ-I 89 : Asâ-yı Musa mecmuasını yazmakta fütur ve tevakkuf verilmesin"
no: 89
id: "E1-89"
konu: "Asâ-yı Musa mecmuasını yazmakta fütur ve tevakkuf verilmesin"
bolge: "Emirdağ-I"
donem: "Emirdağ 1 Dönemi"
date: 
yazar: "Said Nursî"
---

# Emirdağ-I 89 : Asâ-yı Musa mecmuasını yazmakta fütur ve tevakkuf verilmesin

<p class="arabic" dir="rtl" title="Meal: “Her türlü noksan sıfatlardan yüce olan Allah’ın adıyla.”">بِاسْمِهِ سُبْحَانَهُ</p>

<p class="arabic" dir="rtl" title="Meal: “Allah’ın selâmı, rahmeti ve bereketleri, üzerinize olsun.”">اَلسَّلاَمُ عَلَيْكُمْ وَرَحْمَةُ اللّٰهِ وَبَرَكَاتُهُ</p>

<p class="arabic" dir="rtl" title="Meal: “Allah'ın selamı, rahmeti ve bereketleri ebediyyen üzerinize olsun.”">اَلسَّلاَمُ عَلَيْكُمْ وَرَحْمَةُ اللّٰهِ وَبَرَكَاتُهُ اَبَدَ الْآبِدِينَ</p>

Aziz, sıddık kardeşlerim ve mübarek vârislerim ve emin vekillerim!

Evvelâ size katiyen haber veriyorum ki, hakkımızda ve Risale-i Nur hizmetinde, inayet-i Rabbaniye ve tevfikat-ı Samedaniye devam ediyor. Zâhiren çirkin perdeler altında gayet güzel neticeler var. Bir zararımıza bedel yüz menfaat bizlere ihsan ediliyor. Onun için geçici, muvakkat sıkıntılara ve sarsıntılara ehemmiyet vermemek lâzımdır.

Sâniyen: Mümkün olduğu kadar Asâ-yı Musa mecmuasını yazmakta fütur ve tevakkuf verilmesin. O kudsî birinci vazifenin pek çok ehemmiyeti var. Ve <span class="arabic" dir="rtl" title="Meal: “onunla karanlıklar dağılır”">بِهِ الظُّلْمَةُ انْجَلَتْ</span> onun hakkında İmam-ı Ali (R.A.) demiş. Size iki Ali'nin ondört parça mübarek risalelerini tashih edip posta ile gönderdim. Burada hem beni, hem talebeleri şevk ile tam çalıştırdılar. Kastamonu'da imdadıma geldikleri gibi burada dahi o iki kahraman yine imdadıma yetiştiler.

Sâlisen: Ben burada gerçi pek çok sıkılıyorum. Fakat sizlerin fütursuz çalışmanızı düşündükçe ve iştiyakla beklediğim mülayimane ve tesellikâr mektuplarınızı gördükçe, o sıkıntılar gider, bazen sevinçlere inkılab ederler. Benim mektuplarımı yazan, şimdilik yanıma gerçi gelemiyor, fakat şahsî hizmetten başka, Risale-i Nur'a ait üç dört vazifesi var. Onları mükemmel yapıyor. Hem benim hususi işlerimi de kapıya gelip anlar gider, onları da yapar.

Râbian: Sair yerlerdeki kardeşlerimiz Asâ-yı Musa yazmasına başlamışlar mı? Bu birinci vazifeyi eskiden yapan ve yanında mevcud bulunan zâtlar, bir cild içine alıp ikinci vazife-i imaniye olan mucizatları zeyilleriyle beraber tedarikine başlasınlar veyahut geri kalanlara yardım etsinler. Elden geldiği kadar güzel ve tashihli yazılmalı.

Hâmisen: Âlimlerden sonra muallimler risaleye ihtiyaçlarını hissetmeye başladıklarına çok emareler var. Bir emare budur: İstanbul'da dinî konferansta okumak niyetiyle Âyet-ül Kübra risalesini istemeleridir.

*Kardeşiniz*
*Said Nursî*

***
