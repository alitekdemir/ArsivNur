---
title: "Emirdağ-I 469 : Medresetüzzehra’nın yirmi derslerini ve hediyesini aldım"
no: 469
id: "E1-469"
konu: "Medresetüzzehra’nın yirmi derslerini ve hediyesini aldım"
bolge: "Emirdağ-I"
donem: "Emirdağ 1 Dönemi"
date: 
yazar: "Said Nursî"
---

# Emirdağ-I 469 : Medresetüzzehra’nın yirmi derslerini ve hediyesini aldım

<p class="arabic" dir="rtl" title="Meal: “Subhân Allah’ın adıyla” * “Hiçbir şey yoktur ki O'nu hamd ile tesbih etmesin” [İsrâ 17:44]">بِاسْمِهِ سُبْحَانَهُ * وَاِنْ مِنْ شَىْءٍ اِلاَّ يُسَبِّحُ بِحَمْدِهِ</p>

<p class="arabic" dir="rtl" title="Meal: “Allah’ın selâmı, rahmeti ve bereketleri, ebedî ve dâimî olarak üzerinize olsun.”">اَلسَّلاَمُ عَلَيْكُمْ وَرَحْمَةُ اللّٰهِ وَبَرَكَاتُهُ اَبَدًا دَائِمًا</p>

Aziz, sıddık kardeşlerim!

**Evvelâ**: Medresetü’z-Zehranın yirmi derslerini ve hediyesini aldım. Ona mukabil, Darü’l-Hikmette vazife-i ilmiyede iken tayınatım olarak elime verilen ve o zaman tab ettiğim risalelerin masrafından fazla kalan ve onunla hacca gitmek niyet ettiğim ve yirmi otuz seneye yakın bir zamanda benim ihtiyat erzakım bulunan doksan banknot -ki, nazarımda bin banknot kadar kıymeti vardı- Medresetü’z-Zehranın kudsî derslerine medar olmak için, Nurun ehemmiyetli bir nâşiri ve Hâfız Ali’nin (r.h.) çalışkan bir vârisi Hâfız Mustafa (r.h.) ile size gönderdim. Bu yeni derslerin fiyatı, aynı Siracü’n-Nur ve Sikke-i Gaybiye gibi, benim hakkımda yedi buçuk lira olsun. Çünkü ben çoklara hediye vermeye mecbur oluyorum. Bununla beraber, herbir ders ve nüshayı Medresetü’z-Zehranın erkânlarından bin hediye hükmünde kabul ediyorum.

**Sâniyen**: Risale-i Nur, hacılarla hariç âlem-i İslama yayılıyor, kendi kendini lâyık ellere yetiştiriyor. Ve Şam’a el yazısıyla gönderdiğimiz Asâ-yı Mûsâ ve Zülfikar’ı heyet-i ilmiye on beş gün tetkik etmiş, tam takdir etmelerine alâmet olarak demişler: “Biz bunu mecmualar halinde kısım kısım tab edelim. Hem bunu birden tab etmeye çok para lâzım. Hem bunu şimdi birden arabîye tercüme etmek uzun zaman lâzım, imkân olmuyor.” Onun için, oradaki eski talebem ve yeni gönderdiğim şakirt, kitabı onların elinden kurtarmaya çalışmışlar ki, para kazanmak için tab etmesinler. O kardeşlerim, kendi ellerinde müştaklara okutturuyorlar. Halbuki ben, tab etmek için iznim yoktu. Şimdi zamanı değil. Hem arabîye çevirmek, Mısır ulemasının iştirakiyle ehemmiyetli ve yüksek bir heyet-i ilmiye lâzım. Her neyse, acele edilmiş.

**Sâlisen**: Harice göndermek için İstanbul’a gönderdiğimiz bir kısım nüshalar daha gönderilmemesinin sebebi, hacca gitmek için pek çoklar rağbet göstermediklerinden ve hudutta fazla dikkat ediliyor ve bir bahaneyle çevriliyor diye, elinde olan emanet bulunan, hacca gidecek olan zât, bize yazmış ki: “Bunu postayla doğrudan doğruya Mekke-i Mükerreme’de Mehmed Ali Mâliki, Vâziye Mahalle-i Şâmiye adresiyle gönderilsin” diye münasip görmüş; onu, o bahaneyle huduttan çevrilmemek için beraber götürmemiş. Çok da isabet olmuş. Çünkü benim ve Nur şakirtlerinin namına şimdi bu mecmuaları göndermek, her halde inkişafa başlayan İslam Birliği fikri ve İttihad-ı İslam siyaseti, Risale-i Nur’u kendine bir kuvvet, bir âlet yapmaya çalışacaktı ve bizleri siyaset-i İslamiyeye bakmaya mecbur edecekti. Halbuki Risale-i Nur’un mesleğindeki sırr-ı ihlâs, iman ve Kur’ân hakikatlerinden başka hiçbir şeye âlet ve tâbi olmadığı.. Hem müşterileri aramak değil, belki müşteriler hakiki ihtiyacını hissedip ve yarasının tedavisi için Risale-i Nur’u aramasının lüzumu; halbuki gönderilecek o mübarak merkezler, şimdilik Nurlara hakiki ihtiyacını değil, belki âlem-i İslamın hayat-ı dîniyesine ait cihetlerinden düşünmeye mecbur olması.. Hem Nur mesleğinde benlik ve gösteriş bir nevi şöhretperestlik, merdud olduğundan, bu enaniyet zamanında insanlara kendini satmaya çalışmak ve beğendirmek, bir anda Nur şakirtleri böyle büyük bir imtiyaz gibi bu eserlerle meşhur mevkilere kendilerini göstermek bir nevi gösteriş olması cihetiyle, kader-i İlâhî, Nur şakirtlerini tam ihlâsın muhafazası için şimdilik müsaade etmiyor.

**Râbian**: Kardeşimiz Yakub Cemal'in güzel duasına binler âmin demekle beraber, şahsıma verdiği ve hiç lâyık olmadığım bazı kelimeleri çizdim. Ve size Lahikaya geçirmek için işaret ettiğim kısmını gönderdim. Ve Denizli'deki küçük Ahmet Hoca ve hem Yakub Cemal ve oradaki mübarek heyetle beraber bayramda merhum Hafız Ali ve Hasan Feyzi'nin mezarlarına Nur şakirdleri namına onların bayramlarına gitmeleri aynen o iki şehidin hayatta oldukları gibi bir bayramlaşmak nazarıyla bakıyorum, telakki ediyorum. Alamescid köyünden bana mektup yazan ve bana Nur dairesinde ehemmiyet kazanan Abdullah Çavuş ismini gördüğüm vakit bu yeni Abdullah Çavuş'u da o isimde olacağını tefe'ül ettim. O pek samimi ve ciddi yeni bir Nur şakirdi ve İbrahim Edhem'in bir talebesi Risalet-ün Nur dairesinde elbette tam kabul edilmiş. Cenab-ı Hak onları muvaffak etsin.

**Hâmisen**: Kahraman ve sadakatte hiç sarsılmadan ve kardeşiyle masum evladlarıyla ve az zamanda pek çok ve kıymettar hizmet eden Süleyman Rüştü’nün dünyada, âhirette Cenab-ı Hak onu manevi ve maddi ticaretinde daima onu ihsanına mazhar eylesin, âmin.

**Sâdisen**: Hüve Nüktesi pek ince sır, gerçi çok mücmel ve muhtasar olmuş, fakat herkes ondan pek kuvvetli bir nur-u imanî hissedebilir diye size gönderildi. Fakat o nüktenin âhirlerinde “Her zerre, cezbedârâne hal diliyle <span class="arabic" dir="rtl" title="">لاَ اِلٰهَ اِلاَّ هُوَ</span> ve <span class="arabic" dir="rtl" title="">قُلْ هُوَ اللّٰهُ</span> deyip gezer” cümlesine, “hal diliyle ve mezkur hakikatin şehadeti ve lisanıyla” kelimeleri ilâve edilecek. Bu Hüve Nüktesi ile Yirmi Dokuzuncu Mektubun Beşinci Kısmı olan <span class="arabic" dir="rtl" title=""> اَللهُ نُورُ السَّمٰوَاتِ</span> âyeti münasebetiyle bir seyahat-i hayaliye ve yine Yirmi Dokuzuncu Mektubun Birinci Kısmında yalnız nûn-u na’budu kapısıyla cemaat sırrını gösteren seyahat-i hayaliye dahi beraber Sikke-i Gaybiye’nin âhirine veyahut münasip gördüğünüz yere konulsun. Eğer İnâyat-ı Seb'a, Sikke-i Gaybiyeye konulmamış ise, onun da bir hulasasının derc edilmesini size havale ediyorum.

Hâfız Mustafa ve Hasan'ı, Medreset-üz Zehra namına ve umumunuz hesabına ruh u canımla kabul ettiğim gibi, bizim hesabımıza hem iki Said, hem iki canlı mektup olarak Medreset-üz Zehra’nın şakirdlerine gönderiyoruz. Bu müşevveş ve mücmel mektubumuzu o izah edecek. Umuma birer birer selâm ve dua ve dualarınızı isteriz.

*el-Bâkî Hüve’l-Bâkî*
*Kardeşiniz*
*Said Nursî*
