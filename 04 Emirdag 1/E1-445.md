---
title: "Emirdağ-I 445 : Taşköprülü Sadık Bey’in bir mektubu"
no: 445
id: "E1-445"
konu: "Taşköprülü Sadık Bey’in bir mektubu"
bolge: "Emirdağ-I"
donem: "Emirdağ 1 Dönemi"
date: 
yazar: "Said Nursî"
---

# Emirdağ-I 445 : Taşköprülü Sadık Bey’in bir mektubu

<p class="takdim">[Lahika'ya girsin]</p>

<p class="arabic" dir="rtl" title="Meal: “Subhân Allah’ın adıyla” * “Hiçbir şey yoktur ki O'nu hamd ile tesbih etmesin” [İsrâ 17:44]">بِاسْمِهِ سُبْحَانَهُ * وَاِنْ مِنْ شَىْءٍ اِلاَّ يُسَبِّحُ بِحَمْدِهِ</p>

<p class="arabic" dir="rtl" title="Meal: “Allah’ın selâmı, rahmeti ve bereketleri, üzerinize olsun.”">اَلسَّلاَمُ عَلَيْكُمْ وَرَحْمَةُ اللّٰهِ وَبَرَكَاتُهُ</p>

Üstadım Efendim Hazretleri!

Hulûlüyle müşerref olduğumuz Ramazan-ı Şerifinizi tebrik ederek sıhhat ve afiyetinizin devamını ve pek çok Ramazan-ı Şeriflerle müşerref olmanızı Cenab-ı Kibriya ve Tekaddes Hazretlerinden niyaz ederim.

Üstadımız Efendimizin emirleri mucibince, Kastamonu'ya giderek Mehmed Feyzi Efendi kardeşimizle bil-istişare, İnebolu'da Nazif Efendi ve sair kardeşlerimizin çalışmakta oldukları kudsi vazifelerine nakîsa vermemek için, Siracü'n Nur'un yazı işini bendeleri üzerime aldım. Lâhika'dan alınacak kısmın Mehmed Feyzi Efendi kardeşimiz tarafından işaretlenerek kopya kağıdıyla dört nüsha olarak bendeniz tarafından yazılıp peyderpey yazıldıkça nüshası tashih için Üstadımız Efendimize arz edilecek ve tamamlandıktan sonra inşallah izn-i İlahi ve Üstadımız Efendimizin teveccüh ve himmet-i âlîleriyle makine ile teksir edilecektir. Talebelikteki liyakatsizlik ve aczimle beraber Sirac-ün Nur'un bir araya toplanmasını, benim gibi hakîre havale buyurmanızın şükranını ödemek haddimin çok fevkinde olmasıyla beraber, Üstadımız Efendimizin bu husustaki nazar-ı müsamahaları, semahat ve şefkat ve lütufkârlıklarının en büyük delilidir.

Üstadımız Efendimizin affına iltica ederek şunu da acizane arz ederim ki: Otuzüç ayet-i Kuraniyenin iltifat ve tebşiratına mazhar ve Hazret-i İmam-ı Ali (kerremallahü veche) ve Hazret-i Şâh-ı Geylani (kaddesellahu sırrahu) Hazretlerinin takdirine mazhar Üstad-ı muazzamamızın ve tercümanı ve şahs-ı manevîsi bulundukları Risalet-ün Nurun gerek muazzam mücahede-i imaniyelerini ve gerekse harika ve bedi' tarihçe-i hayatlarını yazmak hiç kimsenin haddi dâhilinde olmadığından Risale-i Nur hem kendi tarihçe-i hayatını ve hem şahs-ı manevîsinin menâkıbini yazdığından biz aciz talebelere düşen vazifenin müstensihlikten ibaret kalması cihetiyle Üstadımız Efendimizi bazı hususlarda rahatsız ve iz'aç edeceğimizden affınızı hâk-i pâyinizden öperek istirham ederim.

Üstadımız Efendimizin Şâm-ı Şerife teşrifleri ve bu seyahat hakkında bir nebze malûmat ve Hutbe-i Şamiye'nin ya Üstadımız tarafından veya Üstadımız ruhsat buyururlarsa, Mehmet Feyzi Efendi kardeşimiz tarafından tercüme edilerek, icab eden noktaları ve Selanik'e teşrifleri ve Ayasofya hutbesi ve Medreset-üz Zehra sermüderrisi Hasîb Efendi ile olan mükâleme.. ve İstanbul'dan Van'a ve Van'dan Ankara'ya ve Ankara'dan Van'a ve Van'dan İsparta'ya teşrifleri gibi Siracü'n Nuru aydınlatacak ve evvelce arz ettiğim on iki bende ilaveten bu malûmatları hangi menbâdan alabileceğimizi.. ve Üstadımızın sâl-i hayatının altmış senelik harika ve bedi' mücahade-i kudsiyesini beyan edecek Sirac-ün Nur ne kadar tafsilatlı olursa, müstensihlerini, okuyucularını o kadar memnun ve müstefid edeceğinden, kaleme alınmayan vekayi için Üstadımız Efendimize vereceğimiz zahmetten dolayı, biz aciz talebelerini af buyurarak lütuf buyurmalarını hâk-i pâyinizden öperek rica ve niyaz eder ve ömr-ü devletlerinin devamını, sıhhat ve afiyetlerini bârgâh-ı izzetten temenni ve niyaz ederim. Sevgili Üstadım Efendim Hazretleri.

*Fakir, hakir, âciz, imdad-ı maneviyelerine çok muhtaç talebeniz*
*Taşköprü'nün Kadıköyü'nde*
*M. Sadık*

[^1]: Üstadımız Efendimiz tensib buyururlarsa Sirac-ün Nur iki kısım olarak toplanacak.

Birinci Kısım: Eski Said

1- Abdurrahman Efendi merhum ve mağfurun yazdığı tarihçe-i hayat, 2- İki Mekteb-i Musibetin Şehadetnamesi, 3- Yeni Said'e inkılâba kadar geçen vekâyi'

İkinci Kısım: Yeni Said

1- Yeni Said'e inkılâbtan Eskişehir hapishanesine ve Kastamonu'ya teşriflerine, 2- Kastamonu'dan Denizli hapsine ve Emirdağı'na teşriflerine kadar, 3- Emirdağı'nda ve istikbaldeki menâkıb.

Sirac-ün-Nurun tahririnde intizamı muhafaza için yukarıdaki haşiyenin tashihini istirham ederim, Üstadımız Efendimiz.
