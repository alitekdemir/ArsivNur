---
title: "Emirdağ-I 441 : Abdurrahman Çelebi Salahaddin’in bir mektubu"
no: 441
id: "E1-441"
konu: "Abdurrahman Çelebi Salahaddin’in bir mektubu"
bolge: "Emirdağ-I"
donem: "Emirdağ 1 Dönemi"
date: 
yazar: "Said Nursî"
---

# Emirdağ-I 441 : Abdurrahman Çelebi Salahaddin’in bir mektubu

<p class="arabic" dir="rtl" title="Meal: “Subhân Allah’ın adıyla” * “Hiçbir şey yoktur ki O'nu hamd ile tesbih etmesin” [İsrâ 17:44]">بِاسْمِهِ سُبْحَانَهُ * وَاِنْ مِنْ شَىْءٍ اِلاَّ يُسَبِّحُ بِحَمْدِهِ</p>

<p class="arabic" dir="rtl" title="Meal: “Ramazan ayının dakikalarının âşireleri sayısınca ve Kur'an'ın ve Risale-i Nur'un harfleri adedince, daimî ve ebedî olarak Allah’ın selamı, rahmeti ve bereketleri üzerinize olsun.”">اَلسَّلاَمُ عَلَيْكُمْ وَرَحْمَةُ اللّٰهِ وَبَرَكَاتُهُ بِعَدَدِ عَاشِرَاتِ دَقَائِقِ شَهْرِ رَمَضَانَ وَبِعَدَدِ حُرُوفِ الْقُرْآنِ وَرِسَالَةِ النُّورِ دَائِمًا اَبَدًا</p>

Şefkatli, faziletli, Sıddık-ı ekber Üstadım Efendim Hazretleri!

Bu ne mübarek şehirdir! Mevlana Celaleddin Rumî, Sâhib-i Atâ Şemseddin Tebrizî, Sadreddin Konevî hazeratının ziyaretgâhlarına merkeziyet teşkil eden noktada kuvvetli bir nur etrafı bir şems-i tâbân gibi aydınlatıyor. Ve bu rahmetullahi aleyhler manevi nazarlarıyla ziyaretçilerine bu nuru gösteriyorlar. Bu mübarek beldeye gelenler bu nuru hayretle seyrederlerken daire-i nuriyenin nurlu cazibesine giriyorlar.

Kahraman Sabri Bey'in İlahiyat Fakültesi makamındaki medrese-i nuriyesinde Risale-i Nur'dan ders alan münevver zümrüd gibi zümrenin ağuşundayım. En az tahsili orta olan ve ekseriyeti üniversite talebesi bulunan yüzlerle gençler nurlarla müşerref ve münevver olmuşlar. İnşallah herbiri yarın bu vatanın gözbebeği ve bu dünyanın birer hâdîsi mesabesine geçeceklerdir. Mühendis, Tıbbıye, Hukuk, Kimya, İktisad talebelerinin fünûn-u müsbete ile Risale-i Nur'u mezcederek Nurun nurlu hakikatlerini dünyaya ilan etmek için mezûniyetlerini sabırsızlıkla bekliyorlar. Ve arkadaşlarına sarraf misilli Risale-i Nur’un gayet kıymettar hazinelerini mihenk taşıyla bilbedahe gösteriyorlar.

<p class="arabic" dir="rtl" title="Meal: “Bu Rabbimin bir fazlıdır.” [Neml Sûresi, 27:40]">هٰذَا مِنْ فَضْلِ رَبِّى</p>

Hüsrevler, Nazifler, Sabriler, Feyziler yetiştiren ve numune-i irfan olan buradaki nur fakültesi takdire hürmete layıktır. Benliğini nur havuzunda eriten bu fakülte müessisi muhlis vefakar fedakâr kardeşimiz Muhterem Sabri Bey'i ve şanlı ve mutlu talebelerini şimal nurcuları namına tebrik ve daima muvaffakiyetler temenni ederiz. Cenab-ı Hak Ramazan-ı Şerifte yapılan bütün ibadetler hürmetine nurculardan razı olsun. Ve siz Üstadımıza uzun ömürler sıhhatler ihsan etsin. Ve Şeytan'ın ve Deccal'in şerrinden ve zehrinden muhafaza etsin. Ve Leyle-i Kadr'in seksenüç sene manevi sırrına nail eylesin âmin, âmin diye dua eder mübarek el ve ayaklarınızdan öperim.

*Çok kusurlu ve dua ve teveccühünüze muhtaç, hizmetkar ve talebeniz,*
*Abdurrahman Çelebi Salahaddin*
