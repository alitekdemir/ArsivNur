---
title: "Emirdağ-I 485 : Risale-i Nur'a ilişenlere gelen tokatlardan birisi"
no: 485
id: "E1-485"
konu: "Risale-i Nur'a ilişenlere gelen tokatlardan birisi"
bolge: "Emirdağ-I"
donem: "Emirdağ 1 Dönemi"
date: 
yazar: "Said Nursî"
---

# Emirdağ-I 485 : Risale-i Nur'a ilişenlere gelen tokatlardan birisi

<p class="arabic" dir="rtl" title="Meal: “Her türlü noksan sıfatlardan yüce olan Allah’ın adıyla.”">بِاسْمِهِ سُبْحَانَهُ</p>

Risale-i Nur'a ilişenlere şimdiye kadar binden ziyade gelen tokatların birisi; bu son taarruzda Nurların zahir bir kerameti tezahür ettirmiş. Şöyle ki:

Beni dört saat emsalsiz bir sıkıntı ile mahkemeye celbedip ifademi aldıkları bir zamanda beş on saat sonra dört yerde ehemmiyetli yangın içinde, bu hadisede aleyhimize çalışan Maarif Dairesi iki milyon lira zarar edip dört saat içinde söndürülmesine imkân bulunmayan Maarif Dairesinin tamamen yanması küllî bir tokat olduğu gibi, aleyhimize istimal edilen şahıslar da her biri bir tarzda maksudunun aksiyle aynı zamanda tokat yediler. Onbeş günde beş defa buraya gelen Afyon Valisi, değil terfiye, bilakis daha valiliğe yaramadığı için tekaüde yazılmış. Hem aynı zamanda tokadını yemiş, yatakta hasta yatıyor. Hem Emirdağı’nda en ziyade hücum eden iki üç adam, buradan başka yere gidiyorlar. Hem de hafif hastalıkla tokatlarını yediler. Hem aleyhimize buraya gönderilen beş taharri memurundan ikisi yanıma gelip bir derece dost göründükleri halde bir meyhaneci dükkanında bir pusula yazıp köylü ve gayet sarhoş bir adamı bulup aleyhimde, yani "Said’in hizmetçisi burada Said'e rakı aldı" diye iftira edip yazdırdığı pusulayı imza ettirmeye, o sarhoş köylüye teklif etmiş. Hiçbir şeytan bunu inandırmaya çalışmayacak bir acip iftiraya müfteriyane bir zabıt yapıp o sarhoş köylüye imza ettirmeye çalışmış. O da "Hâşâ ve kellâ! Tövbeler tövbesi" demiş. Aynı gecede o taharri memuru pek şiddetli tokadını yedi. Şöyle ki, kendisiyle beraber sarhoş olanlar onu dere kenarına götürüp döverek suya atmışlar. Hem tabancasını almışlar. Kendisi azlolmamak için tabancayı geri verene 300 lira veriyor. Dava etmeyeceğine yemin ediyor ve yalvarıyor.

*Said Nursi*
