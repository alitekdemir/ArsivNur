---
title: "Emirdağ-I 21 : Hâfız Mustafa'nın Risale-i Nur’un serbestiyetine hizmeti"
no: 21
id: "E1-21"
konu: "Hâfız Mustafa'nın Risale-i Nur’un serbestiyetine hizmeti"
bolge: "Emirdağ-I"
donem: "Emirdağ 1 Dönemi"
date: 
yazar: "Said Nursî"
---

# Emirdağ-I 21 : Hâfız Mustafa'nın Risale-i Nur’un serbestiyetine hizmeti

<p class="takdim">[Risale-i Nur eczalarını mahkemeden alarak bana getirip teslim eden Denizli tüccarı, aslı Burdurlu Hâfız Mustafa'ya hitaptır.]</p>

<p class="arabic" dir="rtl" title="Meal: “Subhân Allah’ın adıyla” * “Hiçbir şey yoktur ki O'nu hamd ile tesbih etmesin” [İsrâ 17:44]">بِاسْمِهِ سُبْحَانَهُ * وَاِنْ مِنْ شَىْءٍ اِلاَّ يُسَبِّحُ بِحَمْدِهِ</p>

<p class="arabic" dir="rtl" title="Meal: “Risale-i Nur’un harfleri adedince Allah'ın selamı, rahmeti ve bereketleri üzerinize olsun.”">اَلسَّلاَمُ عَلَيْكُمْ وَرَحْمَةُ اللّٰهِ وَبَرَكَاتُهُ بِعَدَدِ حُرُوفَاتِ رَسَائِلِ النُّورِ</p>

Aziz, sıddık kardeşim ve hizmet-i Kurâniyede muvaffakıyetli arkadaşım!

Sen binler safâlarla geldin, beni ebedî minnettar ettin. Ve sadık arkadaşlarınla Risale-i Nur’un serbestiyetine hizmetiniz o derece büyük ve kıymetlidir ki, değil yalnız bizi ve Risale-i Nur’un şakirtlerini, belki bu memleketi, belki âlem-i İslamı mânen minnettar ettiniz. Ehl-i imanın imdadına yetiştiniz. Risale-i Nur’un yolunu serbestçe açtınız. Ben bir seneden beri seni ve seninle beraber Risale-i Nur’un serbestiyetine çalışanları, merhum Hafız Ali ve Hüsrev gibi Risale-i Nur’un kahramanlarıyla beraber manevi kazançlarıma ve dualarıma şerik etmişim, hem devam edeceğim. Buraya kadar herbir dakika yoldaki geçen zamanın, bir gün Risale-i Nur’un hizmetinde bulunduğun gibi beni minnettar eyledin.

Hâkim-i âdil namını alan malum zatı ve lehimizde onunla beraber çalışanları, bu hakiki adalete hizmetleri için âhir ömrüme kadar unutmayacağım. Altı yedi aydır onları da aynen manevi kazançlarıma şerik ediyorum. Bana teslim ettikleri risalelerin bir kısmını kardeşlerime göndereceğim. Hem bütününü yazsınlar, onlara hediye edeceğim. Çünkü onlar Risale-i Nur’un bundan sonraki hizmetine tam hissedardırlar. Bu meselede ben Denizli şehrini kendi karyeme arkadaş edip bütün emvâtını ve ehl-i imanın hayatta olanlarını hem kendim, hem Risale-i Nur’un bütün talebeleri, manevi kazançlarımıza hissedar etmeye karar verdik. Denizli Hapishanesini de, bir imtihan medresemiz telakki ediyoruz. Ve bizimle alâkadar hem Denizli’de, hem hapiste umumuna ve hususen tam adaletini gördüğümüz mahkeme heyetine çok selam ve dualar ederiz.

*Said Nursî*

***
