---
title: "Emirdağ-II 213 : Kadınların ahirzamandaki durumu hakkındaki hadislerin bir izahı"
no: 213
id: "E2-213"
konu: "Kadınların ahirzamandaki durumu hakkındaki hadislerin bir izahı"
bolge: "Emirdağ-II"
donem: "Emirdağ 2 Dönemi"
date: 
yazar: "Said Nursî"
---

# Emirdağ-II 213 : Kadınların ahirzamandaki durumu hakkındaki hadislerin bir izahı

## Gayet Ehemmiyetli Bir Hakikata Gayet Kısa Bir İşaret

Bâzı ehâdîs-i şerife ile işaret var ki: ***“Âhir zamanda kadınlar tâifesinde hakaik-i îmaniye ziyade inkişaf edecek. O zamanın dalâlet tehlikelerinden bir derece mahfuz kalacaktır.”***

Bir hadîs-i ferman eder ki: <span class="arabic" dir="rtl" title="Meal: “İhtiyar kadınların dinine tâbi olunuz.”">عَلَيْكُمْ بِدِينِ الْعَجَائِزِ</span> Yâni “Âhir zamanda ihtiyar kadınların dinlerine iktida ediniz.” Demek şefkat kahramanları olan kadınlar, o seciye-i şefkatten çıkan samimiyet ve ihlâs ile o zamanın riyakârane dalâlet tehlikelerinden kurtulmaya vesile olur. İslâmiyetini muhafaza ederler.

Hem bir hadis-i şerif ferman ediyor ki: <span class="arabic" dir="rtl" title="">اَبِى الْبَنَاتِ مَرْزُوقٌ</span> Yani “Kızların babasının rızkına bereket düşer.” Demek kız çocukları âhirzamanda çoğalır. Hem mübarek ve rızıkları bereketli olur.

Ben çok zaman evvel bu nevi hadîslerin sırrını bilmiyordum. Cenâb-ı Hakka şükür ki, bu âhirde bir derece o sırrı anladım. Gayet kısaca bir işaret edeceğiz: Nev'-i beşerde yavrular, sair hayvanlar gibi çabuk kendi kendine mâlik olmadığından, yaşamakta hayvanın iki-üç ay yerine, on sene, belki daha ziyade şefkatli bir himayete muhtaç olduklarından, bu sır için cins-i hayvana muhalif olarak insandaki veledlerine karşı şefkat, bir seciye-i fıtrî olarak devam etmek lâzım gelmiş. Hem iktidarsız yavrulara ve zaif vâlidelerine tam yardım ve himaye etmek hikmetiyle erkeklerde de haysiyet, nâmus seciyesi fıtratına dercedilmiş. Bu nâmusta hâlis ve ücretsiz, mukabelesiz, samimi bir kahramanlık dercedilmiş. Fakat o seciye bazı esbab ile bir derece bozulduğu için samimi ve hâlis kahramanlık seciyesi ekseriyette zaiflemiş. Fakat kadınlarda o seciye-i fıtriye olan şefkat kahramanlığı bozulmamış. Bu seciye-i fıtri ehl-i İslâmda, âhir zamanda büyük bir hizmet ve hayat-ı içtimaiyede, İslâmiyet dairesinde bir esas olacağına o gibi hadîs-i şerifler işaret edip remzen haber veriyorlar.

*Said Nursî*
