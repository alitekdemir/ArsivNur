---
title: "Emirdağ-II 442 : Taşköprülü Sadık Bey’in bir mektubu"
no: 442
id: "E2-442"
konu: "Taşköprülü Sadık Bey’in bir mektubu"
bolge: "Emirdağ-II"
donem: "Emirdağ 2 Dönemi"
date: 
yazar: "Said Nursî"
---

# Emirdağ-II 442 : Taşköprülü Sadık Bey’in bir mektubu

<p class="arabic" dir="rtl" title="Meal: “Subhân Allah’ın adıyla” * “Hiçbir şey yoktur ki O'nu hamd ile tesbih etmesin” [İsrâ 17:44]">بِاسْمِهِ سُبْحَانَهُ * وَاِنْ مِنْ شَىْءٍ اِلاَّ يُسَبِّحُ بِحَمْدِهِ</p>

<p class="arabic" dir="rtl" title="Meal: “Allah’ın selâmı, rahmeti ve bereketleri, ebedî ve dâimî olarak üzerinize olsun.”">اَلسَّلاَمُ عَلَيْكُمْ وَرَحْمَةُ اللّٰهِ وَبَرَكَاتُهُ اَبَدًا دَائِمًا</p>

Nurun alâ nur, şefkatli efendim hazretleri!

Cenab-ı Kadir-i Mutlak Hazretlerinden müncî-i imanımız, Üstadımız efendimizin sıhhat ve âfiyetlerle ve uzun hayırlı amellerle başımızın sertâcı müncî-i imanımız ve nigehbanımız Üstadımız efendimizin berdevam bulunmalarını efrad-ı ailemizle hususan vâlidem, an-samim-il kalb temenni ve niyaz eder, hâk-i payinizden öperiz. Allah Celle Celaluhu Hazretleri şahidim, gece gündüz ziyaret-i âlîlerinin iştiyakıyla, ateşiyle yanmaktayım. Günahkarlığım ve vazifede noksanlığım bütün niyet ve teşebbüslerimi akîm bırakıyor. Mübarek aylarda ve günlerde efendimize tebrik ve tazarru’larımı yazacağım vakit kalemi elimden düşürüyor, yüzümün karası ve seyyiatım bütün mefkûremi durduruyor. Temiz, nezih ve mübarek kudsî huzurunuza yazı yazmağa kendimde cesaret ve seviye bulamıyor, Allah-u Azîmüşşan’dan, sevgili Habibi Aleyhissalâtü Vesselâm Efendimizden ve Sevgili Habibinin son vârisi Üstadım efendimden hicab ediyorum. Cenah-ı şefkat ve şefaat ve merhametinizden başka dünya ve âhirette hiçbir ilticagâhım, hiçbir yerim yok. Nazar-ı rahm ve merhametinize ve müsamahakâr lütuf ve affınıza ve hayırlı dualarınıza pek çok muhtacım ve diriğ buyurmayacağınızı âlîcenab vicdanınızdan bekler ve o emniyetle bir derece ye’s-i mutlaktan kendimi kurtarabilmekteyim.

Hulûlüyle müşerref olduğumuz şuhûr-u selâsenizi ve mübarek günleri ve takarrüb eden Ramazan-ı Şerifinizi tebrik eder, mübarek Üstadımın kudsî teveccühlerini bekler, âciz ve hakir ve günahkâr talebenizi hatırlamaya bir vesile olmak üzere teberrüken Yirmidokuzuncu Söz’ü takdim ediyorum. Kabul buyurmanızı, el ve ayaklarınızdan öperek rica ve niyaz ederim üstadım.

*Çok kusurlu, çok günahkâr, âciz talebeniz*
*Taşköprü’nün Kadıköyünden*
*M. Sadık*

![[Emirdag2-442-BekaRuh-Page1.jpg|300]]


Taşköprülü Sadık Bey’in; “âciz ve hakir ve günahkâr talebenizi hatırlamaya bir vesile olmak üzere teberrüken Yirmidokuzuncu Söz’ü takdim ediyorum.” ifadesinde bahsettiği Tevafuklu 29. Söz’ün kapak sayfası.

![[Emirdag2-442-BekaRuh-Page2.jpg|300]]


Tevafuklu 29. Söz’den bir iç sayfa.
