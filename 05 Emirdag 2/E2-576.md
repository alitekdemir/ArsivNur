---
title: "Emirdağ-II 576 : Bayram Yüksel’in, Tekzip mektubuna binaen müdafaasıdır."
no: 576
id: "E2-576"
konu: "Bayram Yüksel’in, Tekzip mektubuna binaen müdafaasıdır."
bolge: "Emirdağ-II"
donem: "Emirdağ 2 Dönemi"
date: 
yazar: "Said Nursî"
---

# Emirdağ-II 576 : Bayram Yüksel’in, Tekzip mektubuna binaen müdafaasıdır.

<p class="takdim">[Bayram Yüksel’in müdafaasıdır. Bin barekallah, yüz maşallah]</p>

### Birinci Ağır Ceza Mahkemesi Yüksek Reisliğine

### Ankara

Cumhuriyet müddeiumumisi 5 Temmuz tarihli son mütalaasında cezalandırılmamı istemektedir. İleri sürülen sebeb; bazı gazetelerin Nur talebeleri aleyhindeki iftiralarına cevaben yazılan ve benim de ismim bulunan tekzib mektubunun Said Nursi’nin ve eserlerinin medhi yapılarak şahsi nüfuz temini için neşredilmesidir.

Bu ittihamı esasıyla reddediyorum. Ben 10 senedenberi Risale-i Nur’la alakadarım. Ve 5 yıldan beri Üstad Bediüzzaman’ın hizmetinde bulunuyorum. Hayatımı kemal-i iftiharla fisebilillah hizmetine vakfa azmettiğim Üstad’ın ve Risale-i Nur’un aleyhinde bazı gazetelerin iftiralar ve garazlar dolu neşriyatları karşısında şahsımızı değil şahsımızdan milyonlar derece âlî olan ve iman hakikatleri mecmuası bulunan Risale-i Nur’un ve muhterem Müellifinin müfterilerin isnadlarıyla katiyen bir alakası bulunmadığına dair yazılan tekzib yazısında müddeiumuminin iddia ettiği suç unsuru bulunmak şöyle dursun; aramak dahi abestir.

Evet, çünkü müfteriler o kadar hakikatsiz neşriyat yaptılar ki; dünyada zerre kadar insafı bulunan bir kimse böyle isnadları yapamazdı. Yazının mahiyetinden anlaşılacağı gibi cümle cümle muterizlerin asılsız isnadlarına cevaptır ve hakikat-i hâlin olduğu gibi kısaca beyanıdır. Muhterem iddia makamı vazifesi iktizasıyla tekzib yazısında suç aramaktan ziyade bilakis en nihayet bir vatandaş olan Said Nursi’nin ve Nur talebelerinin hizmet ve maksadlarının hakikatine zıd ağır iftiraları neşredenleri susturmağa teşebbüs etmesi lazım idi. Bu vatan, bu millet, hak ve hakikat ondan bunu istiyordu.

Fakat heyhat Risale-i Nur’un ve Üstad Said Nursi ve talebelerinin şeref ve haysiyetlerine milyonlar nüsha neşriyatlarıyla ilişmek isteyenlere karşı cüzî bir müdafaat tarzında yazılan bir tekzib mektubunda suç aranması ve bundan da dini hisleri alet ederek şahsi nüfuz temini maksadını çıkarması ne adalete, ne akla, ne hak ve hukuka asla uygun ve münasip değildir. Ben Üstad Said Nursi’nin gözümle gördüğüm hayatının muhtelif safhalarını ve en yakın şahsi dairesinden ta âlem-i İslam ve insaniyetin saadetini temine kadar uzanan Kur’an ve iman hizmetini ifadeden son derece aciz bulunuyorum. Bahr-i umman nasıl bir testide saklanır. Seksen yıllık hayatı boyunca İslamiyet ve Kur’an hizmetinin muhtelif şubelerinde bulunmuş ve daima hak ve hakikat nurunu etrafa neşretmiş bulunan ve nihayet ilahî lütuf ve kudretin tecellisiyle Risale-i Nur şahs-ı manevisinin nurani ağacının neşv ü nemasında çekirdek misal eriyen bir fedakarın vatana, İslamiyet’e, İslam Türk gençliğine ve dolayısıyla beşeriyete hizmetini su-i zanlarıyla inkar edip menfi fikirleri dolayısıyla vatan ve millete zarar tarzında hakikatin zıddına isnadatta bulunanların gayelerini benimsemek manasına geçen makam-ı iddianın mütalaası tamamen indîdir hayalidir.

Bizim Üstad ve eserleriyle alakadarlığımız; sırf ahiret ve iman nokta-i nazarındandır. Bediüzzaman Said Nursi bu asırda bütün kuvvetiyle müslümanların uhuvvetine, birbirine muhabbetine çalışan ve Türk milleti Kur’anın bayraktarı ve sena-i Kur’aniye’ye mazhar olduğu için o milleti çok seven ve hayatını onlar içinde geçiren ve Türk’e en büyük iyiliği ve hizmeti ifa eden bir zattır. Bediüzzaman bu millete Risale-i Nur eserleriyle çok kıymettar menfaatler temin ettiğine ve edeceğine doğru bir şahid olarak hayatını ve eserlerini misal göstermek kafi gelir.

1908’de meşrutiyetin ilanını İslamiyet ve hürriyet-i şer’iyye hesabına alkışlayan Bediüzzaman fünun-u hazıradan geri kaldığımız mesafe-i azimenin fen ve sanat silahıyla mücehhez olup islami kemalatı, ahlak ve ef’alimizle göstermek suretiyle tayyedileceğini beyan etmiş. “Bu zamanda i’la-yı kelimetullah ancak maddi terakkiyatla olabilecektir.” demiştir.

Muhterem hâkimler! Sizler de takdir edersiniz ki bu zat hayat-ı içtimaiye ve siyasiyenin binler cereyanlarla çalkalandığı uzun zamanlarda metanetini bozmamış, tezelzüle uğramamış, daima taze bir ruh heyecanı içinde İslam davasını terennüm etmiştir. Ferdler cemiyetler ve telakkiler inkılaba uğradığı halde bu zat sel gibi akan hadisatın tahribatından müteessir olmayarak yoluna devam etmiştir. Akıl ve kalb ve ruhlarda beşaretli tesir bırakan bir eser külliyatını telif ve neşir ile insanlığın ebedi kurtuluş davasında en muazzam hizmeti ifa eylemiştir. Bu vaziyet gösteriyor ki; hakikaten ya fevkalbeşer bir deha bu işi yapıyor veyahut bir inayet ve hıfz-ı ilahi ve himayet-i rabbaniye var ki, umum asırlara hitap eden ve hidayet nurunu bütün kainata saçan ve şu kâinatın manevi bir güneşi bulunan Kur’an-ı Hakîm, Risale-i Nur vasıtasıyla alem-i insaniyet ve islamiyete nur-u i’cazını yaymakta ve hakkaniyetini göstermektedir. Bu dava ise mücerred değil, delil-i aklî ve zamanın şehadetiyle müberhendir. Risale-i Nur Kur’an’ın malıdır. Kur’an hesabına ve bütün insanlık ve Müslümanlar namına külli bir hizmette bulunuyor. Öyle ise Kur’an’ın nurunu asırlarca âlemin aktarında dalgalandırmış ve en yüksek kahramanlık ve metanetini ruhunda yaşatmış olan fedakar Türk gençleri kendi vatanlarında kendi dillerinde çıkan bu Kur’anî mucizeye lakayd kalmayacaklar; akıl ve kalbi ikna eden bir hüccet ve delile dayanan bu hakikatler mecmuasını Anadolu’dan uzanarak İslam diyarına, bütün beşeriyete Allah’ın havli ve izni ve kudreti ve rahmetiyle neşredecekler inşaallah.

Üstad Bediüzzaman hayatı müddetince kendisine düstur kabul ettiği, Nur talebelerine de kerratla emr-i Kur’ani olarak duyurduğu hakikat-i ihlas ki: dini, dinî hisleri dünyaya, menfaate, şan ve şöhrete alet etmemektir. Güneş gibi hakikat-i imaniye ve Kur’aniye yerdeki muvakkat ışıkların cazibesine tabi ve alet olmadığı gibi iştigal ettiğimiz ulum-u imaniye, rıza-yı ilahiyeden başka hiçbir şeye alet olamaz. Evet güneş kamere peyk ve tabi olmadığı gibi saadet-i ebediyenin güneşi olan iman dahi hayat-ı içtimaiyenin aleti olamaz. Evet bu kainatın en muazzam meselesi ve şu hılkat-i âlemin en büyük muamması olan sırr-ı imandan daha ehemmiyetli bir mesele-i kainat yoktur ki; bu mesele-i sırr-ı iman ona alet olsun, o hakikati cidden tanıyan; değil dünyevi kırılacak cam parçaları hükmündeki şan ve şöhrete, belki kainata da alet edemeyiz. Kamer güneşten ayrılan bir parçadır nasıl güneş kamere peyk olamazsa; din de mukaddestir, siyasete alet olmaz.

Üstadımız bir çok mektublarında hülasaten beyan etmiştir ki: “Bu zamanda hizmet- islamiyede bulunanların ve neşr-i dinde çalışanların her şeyden evvel hakikat-i ihlasa muvaffak olmaları lazımdır. Ta ki hizmetlerinde muvaffak ve makbul olsunlar. Din, iman hizmetlerini maddi manevi hiçbir menfaate bina etmemek rıza-yı ilahîden başka hiçbir maksad taşımamak.” Hakikat-i ihlâsa riayet hususunda Üstadın imtisal ettiği şu ifadeyi dahi dinlemek, Üstadın ve talebelerinin ne derece şahsi menfaat ve arzulardan uzak kaldıklarını göstermek kâfi gelir.

Sıddık-ı Ekber radıyallahu anh demiş: “Ya rab! Vücudumu o kadar büyüt ki: cehennemde ehl-i imana yer kalmasın.” Bunu söyleten o Sıddık-ı Azam’daki nihayetsiz ulvi halet-i ruhiyedir ki; benlikten hodgamlıktan sonsuz derece uzaklaştığını Allah için fedakarlığın zirve-i müntehasına çıktığını gösteriyor. İşte o Sıddık-ı Ekber’dir ki; ruhundaki sonsuz fedakarlık hissi ile ve niyetinin ulviyeti ile tek başı ile bir ümmet kadar kıymettar olmuş, Peygamber-i Zişan’dan (a.s.m) Sıddık-ı Ekber unvanını almış. Ve kendisinden sonra gelecek Müslümanlar sıddıkıyet ve fedakarlıkta bir hüsn-ü misal olmuştur. Kendisini çok aciz ve fakir addeden ve öyle kabul eden ve ettiren ve Risale-i Nur’u bu asırda Kur’an’ın bir mucizesi ve manevi i’cazının tereşşuhu olup kendi malı olmadığı ve kendisinin ancak bir hizmetkar ve hâdim-i Kur’an ve iman bulunduğunu ilan eden Bediüzzaman Said Nursi diyor. “Sıddık-ı Ekber’in azami fedakarlığının bir zerresine yetişebilmek için ben de Risale-i Nur’la ehl-i imanın imanına hizmet için dünyevi ve uhrevi bütün menfaat ve makamatı bırakmağa kendimi mecbur biliyorum. Ben millet-i İslamiye’nin saadeti için dünyevi hayatımı olduğu gibi uhrevi hayatımı da feda etmeğe hazırım.”

Muhterem hâkimler! Üstaddan naklen arz ettiğim bu cümleler alelade söylenen sözlerden değildir. Bu yüksek bir fedakârlığın her türlü ihtiramlardan temizlenmiş.. menfaat kaygısından sıyrılmış.. şahsiyetini, benliğini envar-ı Kur’aniye’de eritmiş bir ruhun ifadesidir. Böyle hakikati ve samimi bir haleti taşımakla ancak bu zamanda imana hizmet edilebilir ve hizmette muvaffak olunabilir. İnsafsızların isnadı ile arz ettiğim hakikat-i hâlin arasında yerle gök ve esfel-i safilin ile âlâ-yı illiyyîn kadar uzun ve azim bir mesafe vardır. Ne yazık ki bugün makam-ı iddia böyle hakikat kahramanının hizmet-i imaniyelerine bulaştırılmak istenen asılsız isnadlara talebesi olduğumuz itibarıyla cevap vermemize “menfaat ve şahsi nüfuz temini için propaganda” diyerek cezalandırılmamızı istemektedir. Makam-ı iddianın şahsi nüfuz temini isnadına karşı Üstad Bediüzzaman’ın vaktiyle beraatle neticelenen bir mahkemede aynı ittihama verdiği cevaptan birkaç cümle arz ediyorum:

> Bundan 30 sene evvel Cenab-ı Hakk’ın inayetiyle dünyanın muvakkat şan ü şerefinin, enaniyetin, hodfüruşluğun ve şöhretperestliğinin ne kadar faidesiz ve manasız olduğunu hadsiz şükür olsun ki Kur’an’ın feyziyle anlamış bir adamın o zamandan beri bütün kuvvetiyle nefs-i emmaresiyle mücadele edip mahviyet etmek, benliğini bırakmak, tasannu ve riyakarlık yapmamak için elden geldiği kadar çalıştığına, ona hizmet eden veya arkadaşlık edenler kati bildikleri ve şehadet ettikleri halde.. ve yirmi seneden beri herkes kendi hakkında hoşlandığı ziyade hüsn-ü zan ve teveccüh-ü nas ve şahsını medih ve senâdan ve kendinin manevi makam sahibi olduğunu bilmekten herkese muhalif olarak bütün kuvvetiyle kaçtığı.. ve hem has kardeşlerinin onun hakkındaki ziyade hüsn-ü zanlarını reddedip o halis kardeşlerinin hatırını kırması ve yazdığı cevabi mektublarında onun hakkındaki medihlerini ve ziyade hüsn-ü zanlarını kabul etmemesi ve kendini faziletten mahrum gösterip bütün fazileti Kur’an’ın tefsiri olan Risale-i Nur’a ve dolayısıyla Nur şakirdlerinin şahs-ı manevisine verip, “ben mal sahibi değilim Kur’an’ın mücevherat dükkanının bir biçare dellalıyım” diyerek kendini adi bir hizmetkar bilmesi kati isbat ediyor ki; şahsını beğendirmeğe çalışmadığı ve istemediği ve reddettiği halde onun rızası olmadan bazı dostları uzak bir yerden onun hakkındaki ziyade hüsn-ü zan edip medih etmeleri bir makam vermeleri acaba hangi kanun ile medar-ı mesuliyet olabilir? Acaba dünyada hiçbir kanun buna suç diyebilir mi?
> 
> Evet ekser hayatında inziva hüküm sürmüş bir adam kabir kapısında seksenden geçmiş 30 seneden beri tecrid-i mutlak ve hapis ve nefiy içinde bütün bütün dünyadan alakasını kesmiş.. 35 sene gazeteleri okumamış dinlememiş.. <span class="arabic" dir="rtl" title="Meal: “Şeytandan ve siyasetten Allah’a sığınırım.”">اَعُوذُ بِاللّٰهِ مِنَ الشَّيْطَانِ وَالسِّيَاسَةِ</span> demiş, siyasetten çekilmiş.. Ve mukabelesiz ömründe hiçbir hediye kabul etmemiş.. En yakın akraba ve hizmetçilerinden hatta kardeşinden hürmetten teveccüh-ü nasdan kaçmış kendisinin bir manevi makam sahibi olduğunu iddia etmemiş. “Ben kendimi beğenmiyorum beni beğenenleri de beğenmiyorum” demiş.. Zaruret olmadan halklarla görüşmemeği kendine düstur yapmış. Hatta gazetelerle ilan etmiş ki: “Benimle görüşmek isteyenler iki cihetle görüşmek isterler ya dünya veyahut ahiret için. Dünya için ise ben dünyadan elimi çekmişim alakamı kesmişim. Ahiret için ise 130 parça Risale-i Nur Külliyatı baha ihtiyaç bırakmıyor.” diyen.. Bütün dostlarının medh ü senalarını kendi şahsına kabul etmeyen ve “Ben bir hizmetkârım çekirdek gibi çürüdüm gittim, Risale-i Nur Kur’an-ı Hakîm’in tefsiridir. Kur’an’ın elmas gibi hakikatlerini ehl-i gaflet nazarında bir propaganda ve şahsi nüfuz gibi cam parçalarına indirmemek ve o kıymettar hakikatlere ihanete etmemektir.” diyen bir ihtiyar adama karşı nüfuz temin edilmesini iddia etmek ancak hakikate göz kapamanın neticesidir.

Muhterem hâkimler! Biz Üstadımız Bediüzzaman’ı, Kur’an-ı Azimüşşan’ın 20. asırda Kur’an’ın en güzel tefsiri olan Risale-i Nur müellifi olmak hasebiyle zamanımızın en yüksek din alimi biliyoruz. Din hakikatlerini asla dalkavukluk yapmadan ifade ve beyan eden hakikat adamı biliyoruz. “Mücahid” adını vermekliğimiz ise memleket ve milletimizi tehdid eden imansızlık ve ahlaksızlık cereyanlarına karşı Kur’an’ın sarsılmaz hakikatlerine dayanarak giriştiği müdafaa ve hizmet-i diniyesinden dolayıdır. Hürriyet-i diniye ve vicdaniyenin hükümran olduğu bir memlekette vicdani kanaatlerinden mesul olamayız. Bundan dolayı da kimseye hesap vermeğe mecbur değiliz. Biz şahsımızda yüksek bir deha harika bir zekâ dava etmiyoruz. Milletimizin tarihe geçen islamî şerefiyle iftihar ederek daima her yerde ve her asırda ahlak ve faziletin menbaı, iman nurunun hizmetinde bulunmamızı bir saadet telakki ediyoruz.

Muhterem heyet-i hâkime! Buraya kadar arz ettiğim maruzatımda ve savcının zan veya tahmin ettiği ittihamlardan tamamen uzak bizim Risale-i Nur’a ve müellifi Bediüzzaman’a nasıl ve ne vecihle baktığımıza dair olan samimi ifadelerimizden ve bizzat suç unsuru gösterilen tekzip mektubundan anlamış bulunuyorsunuz. İşte Bediüzzaman 130 parça eseriyle Peygamberimiz aleyhissalatu vesselamın nübüvvetini, onun getirdiği İslamiyet dininin hak ve yegane kurutuluş yolu olduğu ders verip ispat ve izah ediyor. Ben de çok aciz ve nakıs istidadım nispetinde Risale-i Nur’dan ders aldım. Allah’a imanı, Peygamberimiz aleyhissalatu vesselamın nübüvvetine, sıdkına ve getirdiği İslamiyet hakikatlerinin hak ve doğru olduğunu ve insan, iman etmekle ve güzel ameller işlemekle ebedi bir hayata ebedi bir saadete nail ve namzed olduğunu bu Nur Risalelerinden ders aldım. Taklidî değil tahkikî olarak akıl, fikir ve kalbimle tasdik ettim, iman ve idrak ettim. Risale-i Nur müellifi Said Nursi’nin hizmetinde ve Risale-i Nur talebeleri olan muhterem ağabeylerimin arasında vatan ve millete islamiyet ve insaniyete azmettiğimi.. nakıs yazılarım ve aciz ifade ve harekâtım da bu niyetin neticesi ve ifadesi olduğunu.. dini ve dinî hissiyatı şahsi nüfuz teminine alet etmek gibi dünyada mezmum ve memnu süfli hallerden bütün kuvvetimizle kaçtığımızı.. dini değil dünyaya alet etmek bilakis her şeyini maddi manevi bütün varlığını dine alet ve hizmetkâr kılan Üstad Bediüzzaman ve talebeleri gibi küçük istidadım nisbetinde ben de her şeyimi dine hizmetkar kılmağa bütün kuvvetimle çalıştığımı mahkeme-i âlînize arz ederim.

Muhterem heyet-i hâkime! Artık mesele aydınlanmış, hakikat güneş gibi tezahür etmiştir. Yüksek mahkemeniz her şeye vakıf olmuştur. Kaderimizin tayini Cenab-ı Allah’a aittir. Beraat istemek hakkımızdır. Karar yüksek mahkemenindir. Elbette adliye kanunu ile bizleri mesul etmezsiniz. Son sözüm <span class="arabic" dir="rtl" title="Meal: “Allah bize yeter, O ne güzel vekildir!” [Âl-i İmrân Sûresi, 3:173]">حَسْبُنَا اللّٰهُ وَنِعْمَ الْوَكِيلُ</span> ’dir.

*Bayram Yüksel*
