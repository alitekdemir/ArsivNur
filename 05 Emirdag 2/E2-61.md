---
title: "Emirdağ-II 61 : Üç dindar vekilin İslâmiyet şeâirini tamir çabası neticesi oluşan sarsıntı"
no: 61
id: "E2-61"
konu: "Üç dindar vekilin İslâmiyet şeâirini tamir çabası neticesi oluşan sarsıntı"
bolge: "Emirdağ-II"
donem: "Emirdağ 2 Dönemi"
date: 
yazar: "Said Nursî"
---

# Emirdağ-II 61 : Üç dindar vekilin İslâmiyet şeâirini tamir çabası neticesi oluşan sarsıntı

<p class="arabic" dir="rtl" title="Meal: “Subhân Allah’ın adıyla” * “Hiçbir şey yoktur ki O'nu hamd ile tesbih etmesin” [İsrâ 17:44]">بِاسْمِهِ سُبْحَانَهُ * وَاِنْ مِنْ شَىْءٍ اِلاَّ يُسَبِّحُ بِحَمْدِهِ</p>

<p class="arabic" dir="rtl" title="Meal: “Allah’ın selâmı, rahmeti ve bereketleri, ebedî ve dâimî olarak üzerinize olsun.”">اَلسَّلاَمُ عَلَيْكُمْ وَرَحْمَةُ اللّٰهِ وَبَرَكَاتُهُ اَبَدًا دَائِمًا</p>

Aziz, sıddık kardeşlerim!

**Evvelâ:** Bütün ruh u canımızla Receb-i Şerifinizi ve Şuhur-u Selâsenizi tebrik edip Cenab-ı Erhamürrâhimîn’den niyaz ediyoruz ki, hakkınızda ve hakkımızda seksen sene bir mânevî ömr-ü bâki kazandırmaya bu üç mübarek ayı vesile eylesin. Âmin.

**Saniyen:** Otuz kırk gündür hakikî ehl-i imana bir nevi hücum içinde üç dindar vekilin İslâmiyet şeâirini bir derece tamir etmeye meydan vermemek için bir sarsıntı verildi. Hizmet-i imaniye içinde en büyük kuvveti Nurcularda buldular. Bahanelerle onlara fütur vermek, şevklerini kırmak için çok desiseler yapıldı. Tarsus, İstanbul gibi, Emirdağı’nda da acip desiselerle beni hiddete getirip bir gaile çıkarmak istediler. Halbuki Cenâb-ı Hakk’ın rahmetiyle bana fevkalade bir sabır ve tahammül verildi. Onların da planı zîr ü zeber oldu. Hattâ Afyon’da ve burada üç büyük memurun belki azl olmak ihtimali var. Ve üç vekil de lehimde bulunmuşlar. Demek inayet-i İlâhiye daima bizi himaye ediyor, elhamdulillâh. Bu gibi şeyleri merak etmeyiniz. Yalnız ihtiyat her vakit iyidir.

**Salisen:** Risale-i Nur’un mânevî avukatı ve bir kahramanı Ahmed Feyzi, İzmir’deki Nurun teksiri ve intibahkârâne İzmir vaziyeti ile Ahmed Feyzi alâkadar olmuş, teksirdeki tashihatı deruhte etmiş. Mehmed Yayla ve Abdurrahman gibi ve yardım eden kardeşler gibi İzmir’de Nurun teksirinde alâkalarını devam ettireceklerine dair mektubu hapishanede Nurun küçük bir kahramanı olan Bayram getirdi. Ve Ahmed Feyzi onunla bir miktar zeytin ve zeytinyağı göndermiş. Ben Abdülmecid kardeşimin hediyesini kabul etmediğim halde, Ahmed Feyzi kardeşimi daha ziyade kendime yakın gördüğümden, hediyesini kabule mecbur oldum. Fakat kaidem bozulmamak için o hediyeye mukabil benim hesabıma bir Sözler mecmuası, beş tane Cevşenü’l-Kebir, üç tane Nazif’in mektubunda yazdığı bana ait nüshalardan ve İstanbul’dan size gelecek Hizb-i Nuriye’yi ona gönderiniz. Çünkü buradan ben gönderemiyorum. Umum kardeşlerime ve hemşirelerime dualar ve şuhur-u selâsede dualarını isterim. Hastalığım itibarıyla tam muvaffak olamadığıma bedel, manen bana da yardım etmelerini rica ederim.

*Hasta Kardeşiniz*
*Said Nursî*

### Bu parça da ilavedir

| Sayfa | Ukde | Satır | Hata | Savab |
| 38 | 22 | 2 | لا يؤخذ | لا يؤاخذ |
| 85 | 70 | 5 | لا يذل | لا يزول |
| 94 | 79 | 2 | يا ذالتاس | يا ذاالبأس |
| 46 | 30 | 7 | صريخ من استصرمه | صريخ من استصرخه |
| 112 | 97 | 6 | خطا يا من يغيب | خطا يا من لا يغيب |

Bu yanlışlar tashih edilip sonra müştaklara verilsin. Hem benim için 100 tane geldi, kâfi gelmedi. Benim için 50 tane daha gönderiniz.

İki Nurcu Ankara’ya gittiler. Hem Başvekil, hem Dahiliye Vekili, hem Maarif Vekili lehimizdedir. Ve bize müjdeli haber geldi. Onun için beni merak etmeyiniz. Ben gelen sıkıntıdan mânevî sürur duyuyorum.

*Said Nursî*
