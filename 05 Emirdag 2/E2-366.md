---
title: "Emirdağ-II 366 : Abdurrahman ve Şahide’nin bir mektubu"
no: 366
id: "E2-366"
konu: "Abdurrahman ve Şahide’nin bir mektubu"
bolge: "Emirdağ-II"
donem: "Emirdağ 2 Dönemi"
date: 
yazar: "Said Nursî"
---

# Emirdağ-II 366 : Abdurrahman ve Şahide’nin bir mektubu

<p class="arabic" dir="rtl" title="Meal: “Subhân Allah’ın adıyla” * “Hiçbir şey yoktur ki O'nu hamd ile tesbih etmesin” [İsrâ 17:44]">بِاسْمِهِ سُبْحَانَهُ * وَاِنْ مِنْ شَىْءٍ اِلاَّ يُسَبِّحُ بِحَمْدِهِ</p>

<p class="arabic" dir="rtl" title="Meal: “Allah’ın selâmı, rahmeti ve bereketleri, ebedî ve dâimî olarak üzerinize olsun.”">اَلسَّلاَمُ عَلَيْكُمْ وَرَحْمَةُ اللّٰهِ وَبَرَكَاتُهُ اَبَدًا دَائِمًا</p>

Aziz, kahraman Üstadımız Efendim Hazretleri! İlk mekteblerde din dersleri tedrisatının mecburiyeti kararı radyolarda yayınlandığı gibi, Yeni Sabah gazetesi de neşretmiştir.

Başta sevgili büyük Üstadımızın ve Risale-i Nur talebelerinin en birinci derecede matlubları ihsan-ı İlahî tarafından kabul ve hidayet-i İlahiyenin mekteplere kadar girmesi keyfiyeti kalplerimizi sürura garketmiştir. Nurun bu fütuhatının keyfiyet ve kemmiyet itibariyle çok büyük ehemmiyet ve değeri vardır. Bu keyfiyet, Yahudi ve komünist parasıyla takviye edilen Süfyan ordusunun mağlubiyeti tezahürüdür, bid’aların ortadan kalkması alâmetidir. Şimdi 32 bin muallim İslâm dinini hem öğrenecek hem öğretecek, hem inanacak hem inandıracaktır. Bu suretle binlerce muallim ve masum yavrular imanlarını kurtarmak suretiyle dünya ve âhiretlerini kazanmış olacaklardır.

Ey dünyadaki keyfini, zevkini, makamını ve malını iman uğruna feda eden, Risale-i Nur müellifi kahraman Üstadım! Sizi Kur’an ve iman hizmetinde çalışan sadık Risale-i Nur talebelerini candan ve bütün ruhumuzla kemal-i hürmetle tebrik eder, el ve ayaklarınızdan öperiz.

*Kusurlu talebeniz*
*Abdurrahman ve Şahide*
