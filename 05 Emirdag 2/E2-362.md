---
title: "Emirdağ-II 362 : Osman Nuri’nin Üstad’ı Ankara’ya daveti"
no: 362
id: "E2-362"
konu: "Osman Nuri’nin Üstad’ı Ankara’ya daveti"
bolge: "Emirdağ-II"
donem: "Emirdağ 2 Dönemi"
date: 
yazar: "Said Nursî"
---

# Emirdağ-II 362 : Osman Nuri’nin Üstad’ı Ankara’ya daveti

## Huzur-u Nur’a

<p class="arabic" dir="rtl" title="Meal: “Subhân Allah’ın adıyla” * “Hiçbir şey yoktur ki O'nu hamd ile tesbih etmesin” [İsrâ 17:44]">بِاسْمِهِ سُبْحَانَهُ * وَاِنْ مِنْ شَىْءٍ اِلاَّ يُسَبِّحُ بِحَمْدِهِ</p>

<p class="arabic" dir="rtl" title="Meal: “Allah’ın selâmı, rahmeti ve bereketleri, ebedî ve dâimî olarak üzerinize olsun.”">اَلسَّلاَمُ عَلَيْكُمْ وَرَحْمَةُ اللّٰهِ وَبَرَكَاتُهُ اَبَدًا دَائِمًا</p>

Sahib-ün Nur ve-l kalem ve-l kelâm Bediüzzamanımız Efendimiz Hazretleri!

Mukaddema zât-ı nuriyelerine ancak Takdir-i Hak’la takdimine muvaffak olduğum ariza-i abîdanem vâsıl olur olmaz, vaktiyle zehirin tesiriyle devam eden evca’ ve ızdırabatınız,

<p class="arabic" dir="rtl" title="Meal: “Bu Rabbimin bir fazlıdır.” [Neml Sûresi, 27:40]">هٰذَا مِنْ فَضْلِ رَبِّى</p>

o an için zâil olması ve mübeddel-i âfiyet oluvermeleri ve name-i abîdanemin nezd-i reşadiyelerinde ahsen şerait dairesinde mazhar-ı hüsn-ü kabul olduğu tebşirini hâmil, taraf-ı nuriyelerinden birbirinden muhterem canlı mektublarınız makamına kaim olmak üzere Mustafa Osmanımız ve Mustafa Sungurumuz ve Ahmed Atak’ımız ve Sâlih Özcanımız gibi kardeşlerimiz tevarih-i muhtelifede geldiler. Yekdiğerinden kıymettar selam ve kelâm ve dua ve iltifat-ı uzma ve hedaya-yı maneviyelerinden Delâil-ün Nur, Hulasat-ül Hulasa’yı ihda buyurdular. Bir müddet evvelde nam-ı abîdaneme cevab-ı tahrirî makamına kaim olmak üzere nutk-u kudsîlerinin muhatabı olmak şerefiyle a’zamî mübahi oldum. Hâlıkımıza her an lâ-yetenahî hamd ü sena ve Peygamberimize sayısız salât ü selam olsun ve zât-ı nuriyelerini de iki cihanda saadet-i sermediyeye şan-ı uluhiyet ve Habibullah ile mütenasib surette nasib-i müyesser buyursun. Esma-i hüsna ve esma-i Nebevî hürmetine âmîn sümme âmîn.

Pek muazzez Bediüzzamanımız ve Sahib-ün Nurumuz! Bu ana kadar birbirini veli eden iltifat-ı nuriye ve kudsîlerinin bahr-ı kudsîlerine lütf-u Hak ve imdad-ı Muhammedîmiz ve himemat-ı reşadiyeleriyle müstağrak oldum. Bu arzeylediğim bahr-ı kudsîlerinin temevvücat-ı lâhutiyelerinden samia-i abîdaneme şöylece sadâ-yı acibeler ve garibeler ve gaybîler geldi. Şöyle ki: Bediüzzaman’ın teveccühat-ı kudsiyelerine ve­receğiniz cevabınız, cevab-ı kal olmasın, cevab-ı fiil olsun ki Bismillah,

<p class="arabic" dir="rtl" title="Meal: “Bismillah” ♦ “De ki: Hak geldi, batıl yok oldu” [İsrâ Sûresi, 17:81]">بِسْمِ اللّٰهِ ٭ قُلْ جَاءَ الْحَقُّ وَزَهَقَ الْبَاطِلُ</p>

hükm-ü ezelî ve ebedî-i İlahîsi tecelli buyursun. Kâffe-i beliyyatı bir an evvel ref’e ve def’e vâfi ve kâfi ve şâfî olsun buyurdular. Abd-i âciz hemen bu emr-i gaybîye alerre’si vel’ayn dedim, müstaînen bi-tevfikihî teâlâ cevab-ı fiilîye şöylece başladım:

Abd-i âcizin hane ve arsa-i abîdanem Ankaramızın hal-i hazır inşaat ve ümranı devamına nazaran merkezî bir mahall-i münasibinde bulunuyor. Hava, su, menazır-ı tabiiye ve sair nokta-i nazarından yeni şehire her bakımdan müreccah olduğu gibi bilhassa semtimizin yepyeni, nur gibi çifte şerefeli bir câmi-i şerife mâlik ve sahib olması, maalesef henüz yeni şehirde ve sair pek çok semtlerde câmi-i şerif olmaması, semtimizin kadr-i maddî ve manevîsini leyl ü nehar a’lâ vü a’lâ buyuruyor. Komşularımız ilâ-mâşâallah birbirinden a’lâ ve aliyy-ül a’lâdırlar. Semtimiz Ankaramızın Ön Cebeci Topraklık mevkiinde Misafir Sokağı’nda eski numarası 24 yeni numarası 1 olan hane hane-i abîdanem bulunuyor. Bu haneye aid 4728 metre murabbaında bir arsası da vardır. Bu arsada oldukça yeşillik, muhtelif ağaçlarımız olduğu gibi menba suyumuz ve terkos suyumuz ve elektriğimiz vardır. İşte hulasat-ül hülâsâ arzeylediğim arsa dâhilinde mâ-damelhayat ikamet buyurmanız için zât-ı nuriyelerine has müstakil bir hücre-i Nuriye inşa ettirmek lütf-u Hak ve imdad-ı Muhammedîmizle nasib ü mukadder oldu. Bu hücre-i Nuriyenin muhteviyatı iki oda, bir sofa, bir mutfak, bir banyo vesaireden ibarettir. İnşallah kariben ufak-tefek nevakısı da ikmal ve itmamı hitam bulmak üzeredir. Hitam bulur bulmaz hücre-i Nuriyelerini nurlandırmalarını ve şereflendirmelerini hassaten rica eyleyeceğim, halen de rica eyliyorum. Şimdi de lütfen ve tenezzülen davet-i abîdaneme icabet buyuracağınıza dair müsbet ve kati cevap ve savab ve haber-i tebşirlerini sabırsızlıkla bekliyorum. İnşallah cevab-ı savabınızı alır almaz Ankaramıza teşrifiniz hakkında ayrıca bir tafsil-i maruzatta bulunacağım. İnşallah bu bâbda îcab edecek maddî ve manevî vecibeler lütf-u Hak ve imdad-ı Muhammedîmizle tamamen ve kâmilen îfa edilmeğe sa’y ü gayret edileceği şimdiden maruzdur.

Kemal-i ta’zimat ve tekrimatla selamlar ve hatırlar, iki cihanda aziz ve nail-i murad olmalarını Hak Celle ve Alâ Hazretlerinden tazarru ve niyaz eyler, pek mübarek ellerinizden takbil ile kesb-i fahr eyler, îd-i adhâlarını kalbden, ruhtan, sırdan tebrik ve tes’îd eyler, zât-ı nuriyelerini ve bütün Nur mensuplarını selamlar ve hatırlar, bayram-ı şeriflerini tebrik ve tes’îd eyler, hep birlikte Allah’a emanet eylerim Efendimiz Hazretleri.

*el-Bâkî Hüve’l-Bâkî*
*Münteha-i zerre-i hiçîde*
*biricik abd-i gubar*
*Osman Nuri*
