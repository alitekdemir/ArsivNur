---
title: "Emirdağ-II 282 : Temyiz’in, Afyon Mahkemesi’nin kararını ikinci defa bozması münasebetiyle Hüsrev’in mektubu"
no: 282
id: "E2-282"
konu: "Temyiz’in, Afyon Mahkemesi’nin kararını ikinci defa bozması münasebetiyle Hüsrev’in mektubu"
bolge: "Emirdağ-II"
donem: "Emirdağ 2 Dönemi"
date: 
yazar: "Said Nursî"
---

# Emirdağ-II 282 : Temyiz’in, Afyon Mahkemesi’nin kararını ikinci defa bozması münasebetiyle Hüsrev’in mektubu

<p class="takdim">[Emirdağı’na gönderilen mektubun suretidir]</p>

<p class="arabic" dir="rtl" title="Meal: “Subhân Allah’ın adıyla” * “Hiçbir şey yoktur ki O'nu hamd ile tesbih etmesin” [İsrâ 17:44]">بِاسْمِهِ سُبْحَانَهُ * وَاِنْ مِنْ شَىْءٍ اِلاَّ يُسَبِّحُ بِحَمْدِهِ</p>

<p class="arabic" dir="rtl" title="Meal: “Allah’ın selâmı, rahmeti ve bereketleri, ebedî ve dâimî olarak üzerinize olsun.”">اَلسَّلاَمُ عَلَيْكُمْ وَرَحْمَةُ اللّٰهِ وَبَرَكَاتُهُ اَبَدًا دَائِمًا</p>

Sevgili kahraman kardeşlerimiz!

Mahkeme-i Temyiz’in ikinci defa olarak Afyon Mahkemesi’nin ceza ve müsadere kararını bozduğunu müjdeleyen beşaretler dolu sevimli, güzel mektubunuzu aldım. “Formalite” tabir edilen kanunî usullerin noksan bırakılmış olmasını vesile ederek bozduğunu anladım ve dedim:

“Her şeyi yoktan var eden Allah’ım! Sana namütenahi hamd ü senalar olsun. Kışın şiddetli barid yüzü üstünde bir güzel baharı halk edip her vakit bizlere gösterdiğin gibi.. 1400 seneden beri pek şiddetli gayzlarıyla ehl-i İslam’ı boğmak ve yutmak için mütemadiyen hücum eden ehl-i küfrün 1400 seneye nisbetle 25-30 sene gibi kısa bir zaman için ehl-i islama muvakkat galebeleri ehl-i küfrün bir kısmını dalgalandırmış şahlandırmış. Fakat onlar sevinç ve neşe ile zaferlerinin akıbetlerini temaşa edeceklerini beklerken Senin vaadin ve Senin Habîbin’in ihbarı ve Senin bugünkü âmme-i ehl-i islam içinde nazarların üzerinde temeyyüz eden mübarek Üstadımızın İstanbul’a kadem-nihâde olmalarıyla istikbalin evliya-i umûru olacak olan ve parlak bir kemale kavuşmak için manen sana yalvaran o güzel gençliği arkasına takarak.. mukaddimesi başlayan ehl-i iman hakkındaki zafer vaadlerin artık bu defa muhakkak olarak vuku’ bulacak. Ve Senin sevdiğin ve onlar da Seni seven, Sana iman etmiş kulların Senin ihsan edeceğin tam bir serbestiyet ile zincirler altında inlemekten kurtulacak. Senin istediğin ubudiyet-i kâmile ile Sana gelmek isteyen Sana müştak kulların Senden başkasından havf etmeyerek Sana ibadet edecek.

Yâ İlâhi! Ehl-i islamın saadetlerinin başlangıcı olacak olan Nur’un beraat müjdelerini bizlere ihsan etmeği Senin inayet-i hâssandan ve rahmet-i hususiyenden kaviyyen ümid edip istiyoruz. Ve pek büyük bir sabırsızlık içinde bekliyoruz. Tüyleri ürperten korkunç sesleriyle beşeri idlal eden küfür ve dalalet hamlelerinin sona ermesini bütün ruhumuzla sana teveccüh ederek yalvarıyoruz.

Yâ İlâhi, Yâ Seyyidî, Yâ Mevlâyî! Başta bütün varlığıyla bu zaferleri bekleyen.. ve Nur ailesine reis kıldığın ve hakikatler deryasına kaptan ettiğin.. ve zulmet-i küfürle tuğyan etmiş insanlığa hâdî ihsan ettiğin.. ve sana iman etmiş ehl-i imana sultan ettiğin mübarek Üstadımız Efendimizi, hem bütün Nur ailesini ve Senden pürüzsüz hidayet yolu isteyen ehl-i iman kullarını sevindir.” duaları içinde sizleri bütün ruh u canımızla tebrik eder, hem tes’id edip muvaffakiyetler diler, hem her birinize binlerle sevgi ve selamlar takdim ederiz. Sevgili kahraman kardeşlerimiz…

*el-Bâkî Hüve’l-Bâkî*
*Kusurlu kardeşiniz*
*Hüsrev*
