---
title: "Emirdağ-II 580 : Ankara Nur Talebelerinin bir mektubu"
no: 580
id: "E2-580"
konu: "Ankara Nur Talebelerinin bir mektubu"
bolge: "Emirdağ-II"
donem: "Emirdağ 2 Dönemi"
date: 
yazar: "Said Nursî"
---

# Emirdağ-II 580 : Ankara Nur Talebelerinin bir mektubu

<p class="arabic" dir="rtl" title="Meal: “Subhân Allah’ın adıyla” * “Hiçbir şey yoktur ki O'nu hamd ile tesbih etmesin” [İsrâ 17:44]">بِاسْمِهِ سُبْحَانَهُ * وَاِنْ مِنْ شَىْءٍ اِلاَّ يُسَبِّحُ بِحَمْدِهِ</p>

<p class="arabic" dir="rtl" title="Meal: “Allah’ın selâmı, rahmeti ve bereketleri, ebedî ve dâimî olarak üzerinize olsun.”">اَلسَّلاَمُ عَلَيْكُمْ وَرَحْمَةُ اللّٰهِ وَبَرَكَاتُهُ اَبَدًا دَائِمًا</p>

Çok aziz, çok kıymettar, çok sevgili, çok mübarek Üstadımız Efendimiz Hazretleri!

Risale-i Nur’un zuhur ve intişarıyla âlem-i İslam’da başlayacak manevi bayramlarını ve nev-i beşerin hakikat-i Kur’aniye’ye yapışmaktan başka bir çare-i hayat bulamayarak İslamiyetin, istikbalin kıtalarında maddi manevi hakimiyetini beyan ve isbat eden; kırk sene evvel birden söylediğiniz Hutbetü’ş Şâmiye’nin, türkçe tercümesinden arabiye tercüme eden küçük biraderiniz ve mübarek ağabeyimiz yüksek âlim Abdülmecid Hazretlerinin tercüme ettiği ve kardeşlerimizin yazdığı nüshadan birisini dün postadan aldık. Ve beraberinde kahraman Mehmed Çalışkan kardeşimizin siz sevgili Üstadımızın şiddetli hasta olduğunuzu bildiren mektubunu da aldık. Bu mübarek ramazanda birçok kusurluları gafletten ikaz için biz hakirlerin biçare kalbimize sürurlar veren bu lütufnamenizi yazmaya başladık.

Pek uzun bir hayatınızın daima çok şiddetli ve beşerin tâkati fevkinde hastalıklarla geçmesi ve devam etmesi; bu hizmet-i Kur’aniye’nin muvaffakiyeti için rahmet-i İlahiye’nin cûş u hurûşa gelmesine en birinci vesile olmakla beraber.. binler halis ve fedakar talebeleriniz; bu kadar zahmetlere giriftar olan siz sevgili Üstadımıza hakiki yardım yapamıyoruz. O ızdıraplarınızı dindiremiyoruz.

Binde bir küçük bir elemden biz zayıf ve aciz talebeleriniz feryadı bastığımızda, o ağır hastalıklarını unutup belki o ağır müthiş hastalıklarını ehl-i imanın ve talebelerinin hatalarına mukabil gelecek tokatlara mümanaat edip, “onların yerine ben çekeyim zahmeti” deyip akılların idrakinden aciz kaldığı bu emsalsiz şefkatle mücehhez sevgili Üstadımız; daima talebelerini teselli etmiş, kendini unutup yalnız ehl-i imanı düşünmüş. Bir risalede bir derece işaret buyurduğunuz ki: “Çoluk çocuğum yok ki yalnız onları düşünsem onlara ağlasam, belki ben 350 milyon ehl-i imanın ızdırabıyla alakadarım ve onlara ağlıyorum. Evim barkım yok ki; harabiyetini düşünüp mahzun olsam. Belki bütün İslam alemi benim vatanım ve memleketim...” mealinde ki gibi bütün hayatınız yalnız onun için geçmiş.

<pre>
Sekseninci olmuştur bu mezara bir mezartaş; beraber ağlıyor hüsran-ı İslam’a..
</pre>

Bundan böyle o 350 milyonun saadetleriyle saadetleniniz ve uzun asırlar o şâşaa-i İslam’ın saadetiyle saadetleniniz. Bu zamana kadar 350 milyon olarak ağlayan kalbiniz bundan böyle her asırda 350 milyon, belki bütün beşer olarak gülsün.

Sevgili Üstadımız! Buradaki kardeşlerimiz ayrı ayrı hürmet ve selam eder el ve ayaklarınızdan tazimle öper, kusurumuzu affetmenizi yalvarırız efendimiz hazretleri...

*el-Bâkî Hüve’l-Bâkî*
*Ankara Nur Talebelerinden, kusurlu talebeleriniz*
*Ahmed Atak, Ziya, Salih, Hüsnü, Sungur*
