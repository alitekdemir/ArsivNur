---
title: "Emirdağ-II 49 : Nurlar hakkında mebûsların müspet alâkaları"
no: 49
id: "E2-49"
konu: "Nurlar hakkında mebûsların müspet alâkaları"
bolge: "Emirdağ-II"
donem: "Emirdağ 2 Dönemi"
date: 
yazar: "Said Nursî"
---

# Emirdağ-II 49 : Nurlar hakkında mebûsların müspet alâkaları

<p class="arabic" dir="rtl" title="Meal: “Her türlü noksan sıfatlardan yüce olan Allah’ın adıyla.”">بِاسْمِهِ سُبْحَانَهُ</p>

<p class="arabic" dir="rtl" title="Meal: “Allah’ın selâmı, rahmeti ve bereketleri, ebedî ve dâimî olarak üzerinize olsun.”">اَلسَّلاَمُ عَلَيْكُمْ وَرَحْمَةُ اللّٰهِ وَبَرَكَاتُهُ اَبَدًا دَائِمًا</p>

Çok sevgili Üstadımız Efendimiz!

“Risale-i Nur imha edilmez” diye yazılan ayn-ı hakikat parçayı Başbakan, Adliye Bakanı’na ev adresleriyle, yine diğer bakanların da resmî adreslerine gönderdik. Görüştüğümüz mebûslara veriyoruz. Hepsi de bu hususta çalışacaklarını söylüyorlar. Isparta mebûsu Senirkentli Tahsin Tola, ziyade alâkadar oluyor ve diyor ki: “Hükümet şimdi komünistlikle mücadeleye başladı. Bu mücadele yalnız zabıta ile olamaz. Nurcular 20 seneden beri mücadele ediyorlar. Ve hükümete büyük yardımda bulunuyorlar. Ve bugün memleketteki muhtelif cereyanların en hayırlısı ve en tesirlisi Nurculardır diyorlar.”

Vâiz ve mebûs Ömer Bilen, diğer mebûs Hasan Fehmi Ustaoğlu ve Fehmi Çobanoğlu isimli ihtiyar zatlar, size pek çok hürmet ve selam ediyorlar. Her ikisi dahi Risale-i Nur’un şahs-ı manevîsi namına sevgili Üstadımızı, bu asrın bir mürşid-i hakikisi söyleyerek, “Onların himmetidir ki, bu umulmadık zafer kazanıldı” diyorlar. Siz sevgili Üstadımızdan çok cihetle yardım gördüğünü söyleyen bu muhterem milletvekilleri, sizin dua ve Risale-i Nur’un hizmetine güvenerek ileriye pek büyük ümitle baktıklarını ve “İslâmiyetin bütün şâşaasıyla âlem-i insaniyet çapında parlayacağını Cenab-ı Hakkın rahmetinden bekliyoruz” diyorlar. Dünkü Çarşamba günü üç mebûs, bir aralık Üstadımızı ziyaret edeceklerini konuşmuşlar.

İşte çok aziz, çok mübarek Üstadımız! Senelerden beri türlü sıkıntılara ve ağır zulümlere tahammül etmenizin ve o sıkıntılar arasında nurlu ve kudsi hizmetlerinizin semereleri meydana geliyor. Zaten o yüksek hizmetlerinizin neticeleri çoktan başladı. Rabbimizin lütfuyla şu kati hakikate inanmışız ki, bundan sonraki bütün zaferler, İslâmiyet lehinde bütün zemin yüzündeki bütün tezahürat, Risale-i Nur’un hizmetinin neticeleridir. Risale-i Nur’un zaferidir. Koministliğe karşı dinsizlik aleyhinde başlayan ve başlayacak mücadeleler ve taarruzlar o muvaffakiyetlerini Risale-i Nur’un 25 senelik hizmetine borçludurlar. Zira Cenab-ı Hak her fitne ve fesat zamanında o fitneyi izale için gönderdiği her asrın hidayet edicileri büyük ve âli kumandanları misillû bütün ümmet-i İslâmiyenin bin yıldan beri çırpındığı ve korktuğu ve “Yâ Rabbi sen bizi âhir zamanın fitnesinden muhafaza et” diye dua ettikleri, o karanlık asrın o büyük fitnenin izalesi için gönderdiği bir büyük kurtarıcısı ve bir büyük mürşidi ve bir büyük kumandanı Risale-i Nurdur.

### Bu hakikati ispat ediyoruz:

İşte Risale-i Nur bütün Sözleri, Lemaları ve Mektubat ve Şualarıyla harika bir tarzda tenvir ve irşad edici bir hakikat hazinesi ve Kur’an-ı Kerim’in mucize ve harikası olan tarz-ı beyanı ona in’ikas etmiş. Kur’an’ın bu asırdaki bir mucize-i kübrası olduğunu bütün okuyanlar bila-istisna tasdik ediyorlar.

İşte yüzbinler şakirtleri onun irşadıyla o nurani derslerin telkinatıyla sırat-ı müstakime eriştiklerini, o dersler çok yüksek bir hakikatin yani Kur’an hakikatlerinin tefsiri olduklarını lisan-ı halleriyle ve lisan-ı kalleriyle ilan ediyorlar.

İşte mahkemelerdeki müdafaat mahkeme kararları ve işte aleyhinde çevrilen bütün planlar iddianameler.

Risale-i Nur yalnız ihlâs ile gösterişsiz, riyasız yalnız rıza-yı ilahi uğrunda hizmetini yapıyor. O kabul etsin kâfi, O razı olsun yeter diyor. Ve bunu ders veriyor. Sevgili Üstadımız bu sebeple biz Risale-i Nura bağlanmışız. Ve işte bu sebeple “Her nerede görünen bir muvaffakiyet-i hizmet-i diniye varsa o hizmet Risale-i Nur zaferidir.” diyoruz. Bir küçük köydeki dini kalkınmadan ta Meclis’teki büyük muvaffakiyetlere kadar bütün muvaffakiyetler hem âlem-i İslâm ölçüsünde geniş kalkınmalar ve İslâmiyetin parlayışı Risale-i Nur’un zaferidir.. Zira Hak öyle kabul etmiş onu tavzif etmiş ve onu göndermiş ve öyle haber vermiş. Şahidimiz işte Risale-i Nur işte onunla kurtulan milyonlar ehli iman.

*el-Bâkî Hüve’l-Bâkî*
*Ankara Üniversitesi’nde*
*Abdullah Yeğin ve Sungur*
