---
title: "Emirdağ-II 445 : İngiltere’nin İslâmiyete karşı düşmanlığı"
no: 445
id: "E2-445"
konu: "İngiltere’nin İslâmiyete karşı düşmanlığı"
bolge: "Emirdağ-II"
donem: "Emirdağ 2 Dönemi"
date: 
yazar: "Said Nursî"
---

# Emirdağ-II 445 : İngiltere’nin İslâmiyete karşı düşmanlığı

<p class="arabic" dir="rtl" title="Meal: “Her türlü noksan sıfatlardan yüce olan Allah’ın adıyla.”">بِاسْمِهِ سُبْحَانَهُ</p>

<p class="takdim">[Demokratlar içerisinde mebus Gazi ve Gazi gibi dindarlar ve Isparta’da Rüşdü ve akrabası ve Emirdağı’nda Mehmed Çalışkan ve Hamza gibi demokratların hatırı için yalnız bir saat dünyaya baktım. Said Nursî]</p>

<p class="takdim">[Aziz kardeşlerim! Bu yazıyı Üstadımız yazdırdılar. İngilizlerin bizi Atlantik Paktı’na almadıklarına müteessir olmuştuk. Bilakis Üstadımızın bize beyan ettiği bu hakikatlar karşısında alınmadığımıza ruh-u canımızla memnun olduk. Mehmed, Hamza]</p>

### İngiltere’nin İslâmiyet’e karşı düşmanlığı

55 sene önce İngiltere’nin Hindistan Müstemleke Nâzırı matbuatta intişar eden bir makalesinde, müslümanların elinde Kuran bulundukça İngiltere’nin İslâmlara tamamıyla hâkim olamayacağını, tam hâkimiyetin tesisi için Kuran’ın sukut ettirilmesi îcab ettiğini yazmak suretiyle, hükümetinin İslâmiyet hakkındaki gizli siyasetini açığa koymuştu. İngiltere hükümeti, İslâmlar hakkında iki türlü hatt-ı hareket takip etmektedir:

**Birisi:** O zamanın İslâmların önderliğini yapan Türklere karşı olup, Türkiye’de gizli bir ifsad komitesi kurarak, Türkleri İslâmiyet’ten uzaklaştırmağa ve Kuran’ı Türkiye’de sukut ettirmeğe çalışmakta idiler.

**Diğeri de:** Türkiye’den başka memleketlerdeki müslümanlara tatbik edilen siyaset idi ki, bu siyasete göre de din hususunda müslümanlara geniş müsamaha gösteriyorlar ve onları okşuyorlardı. Türkiye’deki faaliyetlerinden, Türkleri İslâmiyet’ten uzaklaştırmak ve bu gayede muvaffak oldukları takdirde Türkleri diğer müslümanların gözünden düşürerek Türklerin önderliğini bertaraf etmek amacını güdüyorlardı. Lozan Muahedesi’nde İngilizler, İslâmiyet ve Kuran aleyhine olan siyasetlerine devam ederek, o zamanki Türk hükümetiyle İslâmiyeti Türkiye’den kaldırmak esasında anlaşmaya varmışlardı. Eski İngiliz Başvekili Loid Corc ölünceye kadar bu siyaseti izhar etmiştir. Lozan Anlaşması’na göre o zamanın hükümeti İngilizlere İslâmiyeti peşkeş çekmişler, Türkiye’den İslâmiyeti 30 sene zarfında kaldıracaklarını tahmin ederek ona göre teşkilatlar vücuda getirerek çalışmaya başlamışlardı. 30 sene geçince, bu müddetin kâfi gelmediğini görerek tekrar 30 sene daha çalışmak îcab ettiğini o zamanın başvekili Meclis’te açıklamıştı. Şimdiki Demokratların bazı dindarları, eski İttihad-ı İslâm ve İttihad-ı Muhammedî gayesini tahakkuk ettirmek için çalışanlarla birlikte idiler.

Demokratların eski hükümet gibi dini ve şeair-i İslâmiyeyi İngilizlere rüşvet vermemeye kalkmamaları îcab eder. Zira artık buna lüzum kalmamıştır. İngilizler son resmî beyanatlarında, Türklerin Asya’lı ve müslüman bulunmalarından dolayı onlarla işbirliği yapılamayacağını açıklamışlardır. Halen Ehl-i Salib fikrini devam ettirdiklerine, bu aşikâr bir delildir. İngilizler de zâten İkinci Cihan Harbi’nden sonra Amerika’nın gölgesinde kalarak, talî derecede bir devlet olmuştur. Bu yüzden kendilerine fazla ehemmiyet verip, dostluğunu temin için dini rüşvet vermeğe ve onlara yaranmağa çalışmanın lüzumu kalmamıştır. İngiliz’in kendisi de bugün Amerika’nın yardımına muhtaç bir haldedir. Demokratlar 400 milyon müslümanın nefretini kazanmış olan İngilizlerin dostluğu yerine; bilakis müslümanları intibaha getirip onlarla kardeşlik ittifakı yaparak, onların eskiden olduğu gibi önderliğini yapmağa çalışmalıdırlar. Elbette bu daha çok hayırlıdır. Bu hayırlı nokta-i istinadı kazanmak için ezan-ı Muhammedî gibi dinin diğer şeairini de yerine getirmek, yeni hükümetin en büyük vazifesi olmalıdır. Yeni hükümet İngiliz dostluğundan ziyade, Amerika’nın dostluğuna ehemmiyet vermelidir. Çünkü Amerika ve Amerikan halkının âlem-i İslâmla dost olmaları daima menfaatları îcabıdır. Ve İngilizler gibi İslâmiyet aleyhine bir siyasetleri yoktur.

İşte ben 55 seneden beri İngilizlerin bu gizli çalışan Kuran düşmanlarına karşı, Risale-i Nur’u ikameye çalıştım. Cenab-ı Hakk’a yüzbin şükür olsun ki, Risale-i Nur onların bu sinsi siyasetine karşı geldi ve onları mağlup etti. Eski İttihad-ı İslâm ve İttihad-ı Muhammedî’nin arkadaşı olan demokratların bazı dindarları, herşeyden önce elmas bir kılınç gibi, Kuranî hakikatlar olan Risale-i Nur’u ellerinde tutarak âlem-i İslâmın kardeşliğini kazanmaya ve aynı zamanda İngilizlerin son beyanatlarıyla bize karşı takip ettikleri siyaset 55 sene önceki siyasetin aynı olduğu anlaşıldığına nazaran, içimizde bulundurdukları ifsad komitelerini yok etmeğe çalışmalıdırlar.

[^1] Otuzbeş seneden beri <span class="arabic" dir="rtl" title="Meal: “Şeytandan ve siyasetten Allah’a sığınırım.”">اَعُوذُ بِاللّٰهِ مِنَ الشَّيْطَانِ وَالسِّيَاسَةِ</span> diyen ve siyasetle hiç alâkadar olmayan Bediüzzaman, yalnız bugün 20/6/1951’de bir saat için dünya ile meşgul olmuş ve bu hakikatleri yazdırmıştır.

*Hamza, Mehmed, Nuri*
