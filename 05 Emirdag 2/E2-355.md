---
title: "Emirdağ-II 355 : Emirdağ demokratlarının bir dilekçesi"
no: 355
id: "E2-355"
konu: "Emirdağ demokratlarının bir dilekçesi"
bolge: "Emirdağ-II"
donem: "Emirdağ 2 Dönemi"
date: 
yazar: "Said Nursî"
---

# Emirdağ-II 355 : Emirdağ demokratlarının bir dilekçesi

### Başvekile, Dâhiliye Vekaleti ve bera-yı malûmat Adliye Vekaleti’ne

### Emirdağ demokratlarının bizzat verdiği hakikatlı bir arzuhaldir

Partimizi için için çürütmeye matuf çeşitli entrikaları çeviren muhalefetin en müessir bir silah telakki ettikleri ve resmî makamlardaki sureten bîtaraf bir hükümet memuru görünen muhalefetin gizli mensupları vasıtasıyla muvaffak olmaya çalıştıkları bir planı ifşa ve arzediyoruz:

Kazamızda on seneden beri ikamet etmekte olan Bediüzzaman Said Nursî otuz senedir:

<p class="arabic" dir="rtl" title="Meal: “Şeytandan ve siyasetten Allah’a sığınırım.”">اَعُوذُ بِاللّٰهِ مِنَ الشَّيْطَانِ وَالسِّيَاسَةِ</p>

deyip siyaseti terketmiş ve bütün mesaisini Kuran, iman ve İslamiyet hakikatlarını, Kuran’ın yüksek ve parlak bir tefsiri olduğu cumhur-u ulemaca takdir ve tasdik edilen Risale-i Nur eserlerinde beyan ve izhara hasretmiştir.

Dinî hizmetine mani olabilmek gibi akim kalan bir gaye ile yaptırılan iftira ve ittihamlar neticesinde müteaddid mahkemeler Said Nursî ve Risale-i Nur’a beraatler vermiş ve kitapları tamamıyla sahiplerine iade etmiştir. Bu mahkemeler marifetiyle teşekkül ettirilen yüksek ehl-i ilim heyetinden müteşekkil ehl-i vukuflar, Risale-i Nur eserlerinin Kuranî, imanî, dinî, İslamî ve hikemî hakikatları ders veren kitaplar olduğuna dair raporlar vermiştir. Ve hususen dört mahkeme Risale-i Nur’a beraat ve iade kararı vermiş. Denizli’de verilen umumi beraat kararını, Yüksek Temyiz Mahkemesi müttefiken tasdik etmiş ve Risale-i Nur davası kaziye-i muhkeme halini almıştır. Malatya hadisesi münasebetiyle Risale-i Nur’la alâkadar olan yirmibeş mahkeme de “Risale-i Nur’da suç yoktur” demişlerdir.

Evet Risale-i Nur’un bu vatan ve millete olan büyük hizmeti ehl-i insaf ve ehl-i basiretçe malum ve müsellemdir. Risale-i Nur kalblere manevî bir yasakçı bırakmakla, dâhilde emniyet ve asayişi bu kadar senedir muhafaza etmiştir. İran, Irak, Suriye, Mısır gibi yerlerden daha ziyade Türkiye’de asayişi ihlâl için tahrikatlar mevcud olduğu halde, hiçbir hadise zuhur etmemiş ve yüzbinlerle Risale-i Nur talebelerinin otuz senedir herhangi bir vukuatı görülmemiştir. Risale-i Nur Kuran, iman ve İslamiyet hakikatlarını asrın müsbet ilim anlayışına muvafık yepyeni bir tarz-ı beyanla beyan ve izhar edip aklen, mantıken hüccet ve delillerle isbat ederek ders verdiğinden, şimalden gelen manevî tahribatın mukabilinde manevî hakikatlarla manevî cephede bir sedd-i Zülkarneyn hükmünde Kuranî bir sed teşkil etmiştir. Komünizm ve dalaletin esasatını Kuranî delil, hüccet ve burhanlarla kökünden parçalamış ve bu gibi âfetlerin vatanımızı istila etmesine mani olmuştur. Hariçte Türkiye aleyhinde yapılan haricî propagandaları da kırmış ve âlem-i İslamın Türkiye’ye olan eski muhabbetinin yeniden vücud bulmasına sebeb olmuştur. Ve nihayet Irak ve Pakistan’da olan Nur talebelerinin ziyadeliği, Bağdat Paktı’nın meydana gelmesine perde altında büyük bir âmil olmuştur.

Devr-i sâbıkın dinimize yaptığı emsalsiz taarruz ve tasallut ve eşedd-i zulüm ve istibdad-ı mutlak neticesinde, Nur talebeleri istibdadı izale edeceği ve bu mübarek milletin dinî hürriyete nail olacağı kanaatıyla Demokrat Parti’ye müzahir olmuş ve partimizin seçimlerde iktidara gelmesinde Anadolu vüsatindeki birkaç milyonluk çoğunluğu ile en büyük bir âmil olmuştur. Bunun farkında olan muhalefet lideri İzmir seyahatında oldukça aşikâr olarak bu vaziyeti bir derece izhardan kendini alamayarak muhalefete âdeta bir alarm işareti vermiştir.

İşte bilhassa o zamandan itibaren Demokrat Parti ile Bediüzzaman ve talebelerinin mabeynini bozmak için hükümet mekanizmasındaki gizli muhalefet mensupları gizli bir faaliyete geçmiş ve bu cümleden olarak Said Nursî ve eserleri aleyhinde tertipler ve iftiralarla muhtelif vilayetlerde davalar açtırmış ve tazyikat ve tarassudat yapılmasını sinsice temin etmiştir. Diğer taraftan da eskiden beri millet-i İslamiye indinde geniş bir hürmet ve metin bir itimada mazhar olmuş Bediüzzaman Said Nursî gibi bir din adamına yapılan tazyik ve tarassutlar ve hakkında açılan mahkemeler, dindar halk arasında Demokrat hükümetinin din aleyhinde bir icraatı olduğu propagandası yapılarak milletimizin en hassas noktasından halkı Demokrat hükümet aleyhine için için kışkırtmak planı tatbik edilmiş ve edilmektedir.

Böyle dinî hisleri haince istismar ise, milletimizin ve partimizin ekseriyet-i mutlakasını teşkil eden dindar ahali içinde aldatıcı ve tesirli rol oynamaktadır. Birkaç misal:

1- Said Nursî çok ihtiyar ve hasta bir vaziyette olduğundan arasıra tebdil-i hava için menzil değiştirmekte, bulunduğu mahallin (tâ gençliğinden beri alışkın olduğu) dağ ve kırlarında teneffüs için çıkıp birkaç saat istirahat etmektedir. Ziyaretçi kabul etmemekte ve zaruret olmadıkça hem hastalığı dolayısıyla ve hem de ruhî bir haleti îcabı insanlarla görüşmemektedir. Arasıra yanına kabul ettiği kimseler de onun hizmetiyle, sıhhat ve istirahatıyla veyahut mahkeme işleriyle alâkalı kimselerdir. Onu görmeye gelen kimseler ise saf müminlerdir ki, zaruret olmadan bir kimseyi halkın hürmetinden istiğna düsturuna binaen kabul etmediği herkesçe bilinen bir hakikattır.

İşte bu zahir ve basit ve alelâde olan şeyler, Isparta’ya vardıktan bir sene sonra güya bir şeyler çevriliyormuş gibi alelumum basit şeylere olağanüstü bir renk ve vaziyet verilmek gayretkeşliğine başlamış, habbe kubbe gösterilmeye çalışılmış ve birin yanına yirmi ilavelerle muamele yürütülüp vekalete gönderilmeye başlanmıştır ki, tarassud ve takip emri istihsal edilebilsin. Bu plan ve tertiplerde muvaffak olunmuş olacak ki, Said Nursî’nin Isparta’daki evinin karşısına sandalye atılarak polis oturtulmuş, günlerce tarassud ve tazyikat yapılmış ve teneffüs için çıktığı şehrin haricindeki açık havalı yerlere gidip gelirken onbeş adım arkasından polis arabası yürütülmüştür.

2- Emirdağı’na geldiği zaman o mezkur tarassud ve tazyik devredilmiş idi. Masumiyet ve hem de işin basit bir vehimden ibaret olduğunu düşünerek ehemmiyet vermemiştik. Fakat halen devam ettirilmekte olması, hattâ haddini tecavüz edip âdeta devr-i sâbık zulümlerini canlandıran hareketler yapılması ve bunların partimizin millet indindeki sempatisine de zarar vermesi, artık tahammülümüzün fevkinde olmuştur. En son baskı budur ki: Said Nursî’nin İstanbul adliyesinden tamamen iade edilen kitaplarını (hususen Adliye Vekaleti’nin İstanbul Savcısına verdiği iade emriyle Gençlik Rehberi’ni) bu geçen pazar günü getirenler Said Nursî’nin hanesine girince kapıya iki jandarma gönderilerek meskene bir nevi taarruz yapılmıştır. Ve güya büyük bir hadise oluyormuş gibi, güya hükümet tarafından tecrid-i mutlakta bırakılmağa, örfî idare askerî mahkemesince mahkum ve ihtilattan suret-i katiyyede menedilmiş birisinin yanına girilmiş gibi, kapıya derhal iki jandarma gönderildi. Said Nursî’nin, Adliye Vekili’nin iadesine emir verdiği eserini getiren avukatı yanına girdiği için karakola getirilmiş, halk arasında heyecan ve infial uyanmasına sebebiyet verilmiştir.

İstibdad-ı mutlakla iktidarı işgal edip yıkılmış olanlar, şimdi kalktılar millet iradesiyle hükümet kurup istibdadı kıran ve parazit zümre saltanatını tar u mar eden Menderes hükümetine gözleri dönmüş olarak müstebidlik isnad etmekte ve dindar ahaliyi bu isnadlarına inandırmak çaresinin en tesirlisi olarak da hükümet içindeki gizli müntesibleri eliyle Demokrat hükümet adına Said Nursî’ye tatbik ettirdikleri istibdad ve tarassudları şayi etmektedirler. Bir taraftan da resmîleri tahrik ederek gayr-ı kanunî menfî ve sırf şahsî zihniyet mahsulü âdi propagandaları resmî ağızlara, polis memurlarına yaptırmakta ve böylece hükümeti temsil edenlerin bu menfîlikleri ile de halkı Demokrat hükümetten gizliden gizliye nefret ettirmek neticesinin hasıl olmasına sinsice çalışmaktadırlar. Hususen Isparta’da.

Şu mühim noktayı da arzederiz: Yirmiyedi senelik eşedd-i zulüm ve istibdad-ı mutlak devrinin mebdeinde Bediüzzaman’a tatbik edilen takyidat ve tahdidat zamanında onun talebe dairesi umumiyetle şark vilayetlerinde iken, bu yirmiyedi sene zarfında onun aleyhindeki gayretkeşlikler ancak kalbden kalbe hamiyet-i diniye ve merhamet-i İslamiyeyi uyandırmış ve fedakârane alâkadarlığı genişletmiştir. Ve Risale-i Nur eserlerinin bütün Anadolu sathına yayılmasına sebeb olmuş ve âlem-i İslamda intişarını netice vermiştir. Aleyhindeki planlar millet içinde tamamen lehine tecelli ettiği, tarihî bir vakıa haline gelmiştir.

Madem Said Nursî, Kuran’ın bir kanun-u esasîsi olan:

<p class="arabic" dir="rtl" title="Meal: “Hiçbir günahkâr başka bir günahkârın yükünü yüklenmez.” [En’âm Sûresi, 6:164; İsrâ Sûresi, 17:15; Fâtır Sûresi, 35:18; Zümer Sûresi, 39:7]">وَلاَ تَزِرُ وَازِرَةٌ وِزْرَ اُخْرٰى</p>

sırrıyla bir adamın cinayetiyle başkası mesul olamaz, kardeşi de olsa… Said Nursî Risale-i Nur’u okuyanlara, hususen vilayet-i şarkiyedekilere Nur dersiyle demiş ki: “Dâhilî asayişe ilişmek, yüzden on cani yüzünden doksan masuma zulüm ve zarar etmektir. Onun için Risale-i Nur’u okuyanlar asayişe ilişmek değil, muhafaza etsinler.”

İşte bu sır için siyasete ilişmiyor. Artık onun hakkında vehham ve desisecilerin planlarını nazara alıp partimize ve milletimize zararlar tevlid edebilen muameleler icrasına son verilmesinin zamanı gelmiş ve hattâ geciktirilmiş olduğu kanaatındayız. Hakikat-ı hali vatan ve milletin ve hükümetimizin selameti ve partimizin prestiji namına arzederiz.

D.P. İlçe Başkanı Mehmed Başaran... D.P. İdare Heyetinden	Abdullah Kerman.. Vilayet Genel Meclis Üyesi Mehmed Sayın..

Belediye Üyesi	Süleyman Güler.. Belediye Üyesi	Reşid Uzel.. Yenimahalle Muhtarı	Hakkı Saylam..

D.P. üyesi Hamza Emek.. D.Partili	Mehmed Çalışkan.. D.Partili	Osman Çalışkan.. D.Partili	Mustafa Bilal.. Halktan Receb Atay

Not: Artık itimadımız kalmamış gibidir. Makamattaki memurlar acaba gizli ve tarafgir bir muhalefet mensubu mudur? Yoksa bîtaraf bir vazifedar mıdır? Bilemediğimizden istidamızı bizzat getirmek mecburiyetinde kaldık.
