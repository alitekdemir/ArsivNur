---
title: "Emirdağ-II 416 : Afyon Kocatepe Gazetesi Başyazarına reddiye (Ali Akdağ)"
no: 416
id: "E2-416"
konu: "Afyon Kocatepe Gazetesi Başyazarına reddiye (Ali Akdağ)"
bolge: "Emirdağ-II"
donem: "Emirdağ 2 Dönemi"
date: 
yazar: "Said Nursî"
---

# Emirdağ-II 416 : Afyon Kocatepe Gazetesi Başyazarına reddiye (Ali Akdağ)

### Afyon Kocatepe Gazetesi Başyazarına

Gazetenizin 7 Şubat 951 tarihli sayısının birinci sütununda “İrticayla Mücadele” başlığı altında yazmış olduğunuz yazıdan anlaşılan haksız manaya cevab vermemek, hakka karşı sükût etmek hürmetsizlik olduğundan bilmecburiye cevap vermek vazifemizdir.

1- Afyon’da yıllardan beri devam eden ve hükümet tarafından önlenemeyen bir irtica hareketi vardır.

2- Bu irtica hareketini Bediüzzaman’la Büyük Doğu’cular idare etmektedir denilmektedir.

3- Her zaman her vesile ile ifade ettiğinize göre, sol temayülleri ve komünistlik vatanın bekası için tehlike arzetmez fakat irtica tehlike arzeder denilmektedir.

1- Afyon’da yıllardan beri irtica hareketinin bulunduğu Halk Partisi hükümeti ile Demokrat hükümetinin politik mülahazalarla ehemmiyetsiz tedbirler alarak ürküttüğünü fakat söndüremediğini yazıyorsunuz.

Elcevab: Sayın başyazar! 1935 senesinde Bediüzzaman 120 arkadaşıyla gizli cemiyet ve siyasetçilik ve tarîkatçılık gibi bahanelerle Eskişehir’de tevkif edildiği zaman, sizin ifade etmiş olduğunuz irtica hareketini o zamanın diplomat ve diktatörleri olan Dâhiliye Vekili Şükrü Kaya bir irtica damgası vurmak için şarktan garba kadar istintaklar, taharriler devam etmiş, irticaa dair zerre kadar bir suç mevzuu bulup o lekeyi yapamamış.

Sayın başyazar! Bediüzzaman Said Nursî 133 parça Nur risaleleri ile müdafaa etmiş, bu dindar vatanda kökleştirilmeye çalışılan komünistliğin kökleşmesine fırsat vermemiştir. Yine bir müddet sonra dinine imanına çalışanlara ve Hazret-i Kur’ana hizmet edenlere, Risale-i Nur’un gizli düşmanları, din katilleri komünist baykuşları adliyeyi teşvik ederek Bediüzzaman Said Nursî’yi 70 arkadaşıyla Denizli’de tevkif ettirmişler ve bütün matbu ve elyazıları risaleleri müsadere etmişler. Bu risaleleri Ankara’nın ehl-i vukuflarına göndermişler, ehl-i vukuflar Risale-i Nur’u üç sene inceden inceye tedkik ederek hiçbir suç mevzuu bir şey bulamamışlar, bütün risaleleri beraat ettirerek sahiblerine iade etmişler ve kendisi arkadaşlarıyla dokuz ay tevkiften sonra beraat etmişlerdir.

Tekrar üç sene sonra, komünistliğe mani’ olan Risale-i Nurları yine o komünist baykuşları gizli düşmanlar komünistliği ilerletmek için, kaziye-i muhkeme haline geçmiş ve kanunda yeri olmayan aynı mevzuu ele alarak adliyeye vermişler. Afyon’da bir kısım arkadaşlarıyla tevkif etmişler, kendisine ve talebelerine halkın hürmeti ve sevgisini çekemediklerinden sorgularda garazkârane tahkir etmişler ve tevkif etmişlerdir. Ve nihayet mahkeme sonunda Bediüzzaman Said Nursî hazretlerine iki sene ve arkadaşlarına altışar ay haksız ve kanunsuz ceza verilmiş, bu verilen haksız kararı Yargıtay’ın adalet bilen yüksek zekâlı ve yüksek vicdanlı ve adaletten kendini ayırmayan hâkimleri bu kararı esasından bozmuş, zîr ü zeber etmiştir. Hak, hakikat meydana çıkmıştır.

Sayın başyazar! Artık şimdi Halk Partisi hükümeti yoktur. Demokrat hükümeti vardır. Demokrat hükümeti ise böyle sol temayülü yani komünistlik ve kızıllığı daha iyidir diyen ve komünistliği bu dindar vatanda yerleştirmek isteyen komünist baykuşlarına yer vermeyecektir.

Sayın arkadaş! Bediüzzaman’ın 133 parça eserlerini okuduktan sonra o zâtın hakkında neşriyatınızı öyle yapınız. Böyle sol temayül yani kızıllık ve komünistlik tehlike arzetmez; yani Kur’ana, dine ve imana hizmet edenler memleketin bekası için tehlike arzeder demek, bütün İslâm âlemini kendine nefret ettirmektir. Biz de bu ithamı şiddetle, nefretle reddederiz. Yalnız bu ifade etmiş olduğunuz memleketin bekası için sol temayül tehlike arzetmez demeniz, yalnız Bediüzzaman’la Büyük Doğu’culara değil binlerle minarelerde Allahü Ekber sadâlarını arşa kadar yükselten ve radyolarda okunan Kur’an seslerini İslâm âleminin kalblerine nurla dolduran ışıklandıran nurlandıran Demokrat hükümetine de bir nevi irtica tenkidi etmektir.

Sayın başyazar! Bundan evvelki sâbık hükümetin başvekilliğinde bulunan ve şeriat-ı Muhammedîye Aleyhissalâtü Vesselâm’a zehir diyen Saraçoğlu ve aynı sâbık hükümetin Maarif Vekilliğinde bulunan Hasan Ali Yücel’in komünistlikten mahkeme oldukları ve rahmet-i Rahman’a kavuşan cennet-mekân Kenan Öner, Hasan Ali Yücel’in komünistliği mahkemede resmen karar verilip ve bu kararı Yargıtay heyeti tasdik ettiği halde; Hasan Ali Yücel’in yine Büyük Millet Meclisi’nde yer alması bütün bütün uyumayan ve dindar ve henüz göğsünde ve kanında ve ruhunda iman ışığı ve nuru sönmeyen ve Kur’anın bayrakdarı olan bu asil dindar Türk Milleti uyanmış ve vicdan hürriyetinin üzerine çakılan paslı zincirleri koparmış ve çekilen siyah perdeleri yırtarak o komünist baykuşlarının kulağından tutmuş, siz bu makama lâyık değilsiniz demiş atmıştır.

Sayın arkadaş! Dinine ve Hazret-i Kur’ana hizmet edenleri irtica’ ile gösteren ve komünistliğin daha iyi olduğunu söyleyen vatan hainlerini, kanında ve neslinde bozuk olan din düşmanlarını, bu millet hükümetten daha ziyade takip etmektedir. Vatanın bekası için tehlike arzetmez denilen ve sol temayül olan komünistliğin karşısında bütün beşeriyet titrediği gibi, bütün dünya ayaktadır.

Sayın arkadaş! Bediüzzaman’ı din düşmanları ile komünist baykuşları imha etmek için son kuvvetleriyle çalışmışlarsa da, artık mağlub olmuşlardır ve daha mağlubiyetlerine inanamayan gizli düşmanlar inad ve ısrarlarında duran komünistler, kızıllar yine o hakkın karşısında mağlub olarak teslim-i silâh edecektir. Çünkü Bediüzzaman rızaen-lillah Kur’anın tercümanıdır. O mübarek Allah kelâmına hizmet ediyor. Bütün yeni neslin saadet-i ebediyesine uğraşıyor. O zâtın koruyucusu Allah’tır. Onu kimse mağlup edemez ve edemediler. Halkın teveccühünü Bediüzzaman’dan başka kimse söndüremez. Kur’ana, dinine bağlılığından dolayı esarette, başkumandan olan Rus Çarı’nın dayısına geçerken ayağa kalkmayıp ona ta’zim etmediğinden verilen idam emrine hiç ehemmiyet vermeyip, neden ayağa kalkmadın diye sorulan suale, “Ben imanlıyım, sen imansızsın. İmanlı imansıza hürmet etmez.” diye cevap veren ve o başkumandan dinine hürmetinden dolayı idam emrinden vazgeçip tarziye vermesi anlaşılıyor ki, o zâtın koruyucusu ancak Allah’tır. Çünkü Kur’ana hizmetleri bütün rızaen-lillahtır.

Sayın başyazar! Bediüzzaman’ın 133 parça eserleri yalnız Türkiye’de değil, bütün İslâm âleminin merkezlerinde takdir ve tahsinle karşılaştıktan sonra, Amerika ve Avrupa’da da o büyük âlimin âlimliği takdir edilerek baş mecmua olan Zülfikar mecmuası Almanya’da radyolarda neşredilerek âlimlik hususunda Türkiye’ye büyük şerefler kazandırmıştır. O hârikulâde deha sahibi ve eşi rastlanmayan o büyük din âlimini bütün dünya takdir etmiştir ve bilmiştir. Ne yazık ki siz daha bilmiyorsunuz. İnşâallah eserlerini siz de okur, bilirsiniz.

Sayın arkadaş başyazar! Hükümete bildirmek istediğin ve irticacı olarak anlatmak istediğin Bediüzzaman ve talebelerini, hükümet erkânları senden iyi bilir. Bediüzzaman ve Risale-i Nur talebelerinin, hükümetin asayişini temin ettiğini bazı vilayetler isbat etmiştir ve biliyorlar. Sizin anlatmanıza hacet yoktur. Bediüzzaman ve talebelerini irtica ile itham edenleri, biz de din düşmanları komünist baykuşları diye itham ediyoruz.

*Risale-i Nur Talebelerinden,*
*Bursa’da mukim Aydın’lı*
*Ali Akdağ*
