---
title: "Emirdağ-II 403 : İstanbul Dârülfünun nurcularının mektubu"
no: 403
id: "E2-403"
konu: "İstanbul Dârülfünun nurcularının mektubu"
bolge: "Emirdağ-II"
donem: "Emirdağ 2 Dönemi"
date: 
yazar: "Said Nursî"
---

# Emirdağ-II 403 : İstanbul Dârülfünun nurcularının mektubu

<p class="arabic" dir="rtl" title="Meal: “Subhân Allah’ın adıyla” * “Hiçbir şey yoktur ki O'nu hamd ile tesbih etmesin” [İsrâ 17:44]">بِاسْمِهِ سُبْحَانَهُ * وَاِنْ مِنْ شَىْءٍ اِلاَّ يُسَبِّحُ بِحَمْدِهِ</p>

<p class="arabic" dir="rtl" title="Meal: “Allah’ın selâmı, rahmeti ve bereketleri, üzerinize olsun.”">اَلسَّلاَمُ عَلَيْكُمْ وَرَحْمَةُ اللّٰهِ وَبَرَكَاتُهُ</p>

Aziz, sıddık, Ankara’nın Nur kahramanları!

**Evvelâ:** Binler selâm edip hasretle kucaklar, gözlerinizden öperiz ve şu mübarek Rebîülevvel ayında dünyayı tenvir eden o mübarek Peygamberimiz Aleyhissalâtü Vesselâm’ın hürmetine nurlu ve feyizli çalışmalarınızda hayırlı muvaffakiyetler dileriz. Ve böyle mübarek gün ve gecelere kavuşmalarınızı, Cenab-ı Hakka hesapsız şükürlerle birlikte bütün ruh u canımızla tebrik ediyoruz.

**Sâniyen:** Göndermiş olduğunuz çok kıymettar müteaddid mektublarınıza çok geç cevap verdiğimizden dolayı müteessiriz. Bazı meşguliyetlerin sebep olduğu bu gecikme hususunda affınıza ve hoş görürlüğünüze güvenerek üzüntümüz kısmen zâil oluyor. Hele sizin fevkalâde nurlu çalışmalarınız hakkında haberler aldıkça bütün keder, endişelerimiz sürura kalbolup bizleri sevinç ve takdirler içinde bırakıyor. Risale-i Nuru tefekkürle okumaktan mütevellid hakikat sermestiyeti ile fıtrî ve İlahî vazifelerin peşinde durmadan, yılmadan koşmanızı bütün ruh-u canımızla tebrik ediyoruz. Türlü türlü fikir ve cereyanlar bu 20. asrın acib dağdağaları içinde en doğru, en kısa, en selâmetli, en hâlis bir meslekte gitmek büyük bir lütf-u İlahî olup tebrike şâyandır.

Asrımızda Kur’an namına en salahiyetli bir lisanla konuşup iman ve Kur’an hakikatlarını ders veren ve bütün şüphe ve tereddüd, evham ve vesvese hastalıklarını izale ve bütün medar-ı şüphe noktaları ve en muğlak mes’eleleri halleden ve ruhun dört hassası olan akıl, his, irade ve latife-i Rabbaniyeyi dördünü birden terbiye edip gayat-ul gayatına sevkeden Kur’an-ı Mu’ciz-ül Beyan’ın cadde-i kübrasını açarak ders veren ve Kur’an-ı Hakîm’in en derin tabakalarından süzülerek okuyanları hayrette bırakan akıcı bir üslûb hârikalığı ile bir şiir ve edebiyat kitabının muvaffak olamadığı coşkun bu terennümle kalblere, akıllara nur saçan ve kâinat kadar geniş bir huzur kazandıran, Hakk’a kurbiyet ve vuslat yollarının en kestirmesini gösteren, değil akıl kalb ve hissi ikna etmek belki nefsi dahi ilzam ve ikna edip susturan, insanın ve kâinatın tılsımlarını halledip hakikatların perdesini kaldırarak aynelyakîn veya hakkalyakîn derecelerinde inkişafı temin eden ve bunları kırk senelik bir nefis mücadelesini, riyazet ve çile çekmesini îcab ettirmeden belki kırk dakikada veya birkaç hafta içinde kazandıran mesleği, ashab-ı kiram gibi iman hakikatlarını doğrudan doğruya neşr olan ve bu hususta rıza-i İlahîden başka hiçbir gayesi bulunmayan ve her iki cihanın saadet anahtarlarını Kur’anın bir mu’cizesi olarak insanın eline veren ve yine Kur’anın zahir manasından başka işarî ve cifrî gibi diğer mana tabakalarından hakikat cevherleri çıkararak düşmanları kendi karşısında âciz bırakan ve Kur’an-ı Hakîm ve hadîs-i şerif ile küllî mana tabakalarının bir ferdi olarak işaret ve medh-ü senasında muvaffak ve nail olan ve Hazret-i Ali (R.A.) ve Gavs-ı A’zam (R.A.) gibi çok büyüklerin takdir ve tahsin ve hususi işaretlerine tam hak kazanıp nail olan ve Kur’an-ı Hakîm’in en son bir mu’cizesi olarak asrın irşad vazifesi ve sıfât ve salahiyetini üzerinde taşıyan ve asrın ihtiyaçlarını tam karşılayan ve her hakikatı ya âyet yahut hadîsin tefsiri ve izah ve şerhi olan Risale-i Nur Külliyatını dikkat ve tefekkürle ve devamla ve azimle okuyarak bu ve daha birçok hakikatlara vâkıf olan siz kardeşlerimiz, bizler için de örnek teşkil ediyorsunuz. Böyle kudsî sırları taşıyan bir hakikat için herşeyi feda eden sizler gibi bizler de her ne kadar feda etsek yine ucuzdur diye kat’î kanaatımız gelmekle beraber, bu hususta makbul dualarınıza ne kadar muhtaç olduğumuzu zikretmeye bilmiyoruz lüzum var mıdır? Dualarınıza ihtiyaç ve iştiyakımız çok fazla olmakla beraber, aynı zamanda hakiki kardeşlik sevgi ve hisleriyle sohbet etmek, sizlerle görüşmek en tatlı zevklerimizden birisidir.

Cenab-ı Hakk’a hadsiz şükürler olsun ki, sizlere şu kusurlu mektubumuzu yazarken, tam bu esnada Konya’dan Remzi kardeşimiz gelip sizlerden hayırlı havadisler vererek bizleri mesrur etti. Eski Remzi’yi yeni bir Remzi olarak görmek te ikinci sürur daha kattı. Hem gönderdiğiniz konferansı da aldık. Allah razı olsun. Sâlih kardeşimiz de üstadımızın söyleyip takdir edilen sözlerini de bilmek isteriz, lütfederseniz memnun kalırız. İşlerin çokluğu fazla yazmamıza mani’ olduğundan şimdilik bu kadarla yazılarımıza son verirken cümlenizin gözlerinden ve ellerinden öper, hayır dualarınızı hep birlikte bekleriz aziz kardeşlerimiz.

*Kusurlu kardeşleriniz*
*İstanbul Dârülfünun Nurcuları*
