---
title: "Emirdağ-II 235 : Kıyafet zulmü hakkında Adnan Menderes’e şikayet mektubu"
no: 235
id: "E2-235"
konu: "Kıyafet zulmü hakkında Adnan Menderes’e şikayet mektubu"
bolge: "Emirdağ"
donem: "Emirdağ 2 Dönemi"
date: 
yazar: "Said Nursî"
---

# Emirdağ-II 235 : Kıyafet zulmü hakkında Adnan Menderes’e şikayet mektubu

Sayın Başbakan Adnan Menderes...

28 senedir Cumhuriyet Halk Partisi hükümetleri zamanında benim kıyafetim hakkında üç Ağırceza mahkemesi safahatından geçirerek, beraat kararı verilerek; kıyafetimde rejime muhalif hiçbir aykırılık görülmediği ve serbest bırakıldığım halde.. Ve seksen yaşımda hasta, biçare ve münzevî bir hayat geçirerek, hiçbir siyasetle alâkam yokken; bu gün hava almak için biraz şehir kenarına çıktığım zaman, beni -canilere yapılan işkence gibi- üç jandarma ve Jandarma Karakol Kumandanı Başgedikli Çavuş, zorla efkâr-ı umumiye içinde teşhir eder bir vaziyette karakola getirip, kıyafetim hakkında kanun ve nizamların hükümleri haricinde, tahammüle imkan olmayan tehdit ve hakaret ettiler.

Halbuki 6 sene içerisinde iki defa karakola gittiğim halde, kıyafetim hususunda ufak söz dahi söylemediler. Bu kere, “Demokrasi, fikir ve vicdan hürriyetinin tahakkukunu memlekette yerleştireceğiz” diye defalarca gazete ve nutuklarınızla efkâr-ı umumiyeye ilan ettiğiniz halde, bu sözlerinizin manasını anlayamayan ve bir takım kanunen memur edilen ve ahkamına uymak istemeyen bazı idare ve inzibat amirlerinin keyfi ile rahatsız ediliyorum. Kanun ve adaletin tecellisini yüksek makam ve vicdanınızdan beklerken, bu kanunsuz ve keyfi hareketlere son verilmesini beklerim.

*Emirdağında mukim*
*Said-i Nursi*
