---
title: "Emirdağ-II 245 : İddianameye itiraz (Isparta Sorgu Hâkimliğine)"
no: 245
id: "E2-245"
konu: "İddianameye itiraz (Isparta Sorgu Hâkimliğine)"
bolge: "Emirdağ-II"
donem: "Emirdağ 2 Dönemi"
date: 
yazar: "Said Nursî"
---

# Emirdağ-II 245 : İddianameye itiraz (Isparta Sorgu Hâkimliğine)

## Emirdağ C.M.U.si eliyle, Isparta Sorgu Hâkimliğine!

Isparta C.Müdde-i Umumisinin 25/3/956 tarih ve 311 sayılı iddianamesine itirazım.

Üç sene evvelki bir tevehhüme binaen yazılan bir iddianame, üç sene sonra Ramazan içinde gayet hasta bulunan Üstadımız Said-i Nursî'ye o iddianame geldi. Dedi ki: “Ben, bu otuz senede halimi tetkik eden ve beş defa beraet veren âdil mahkemeleri ittiham etmek hükmünde, tekrar aynı mesele ve otuz senede mesuliyeti mûcib delili bulunmayan gizli cemiyetçiliğe dair otuz senelik adliyeleri ittiham etmek hükmünde olan bu yeni iddianameyi reddediyorum, kabul etmem. Tâ hakkımda beraetle adalet eden o âdil mahkemelere hürmetsizlik olmasın.. ve intişar etmiş ikiyüz sahifeden ziyade müdafaatlarım, benim bedelime bu tekrar edilen ittihamnameye bir itiraznamemdir. Başka bir diyeceğim yok. Sen bu itiraznameye bir haşiye yaz, çünkü hastalığım şiddetlidir.” dedi, sözü kesti.

Hizmetinde bulunan ben ve Mustafa Acet onun bedeline bir iki hakikati ifşa ediyoruz. Şöyle ki: Bu beş altı senedir hizmetinde bulunduğumuz Üstadımız Said-i Nursî'nin acib bir hâsiyeti budur ki; insanlardan hatta en yakın dost ve akrabalarıyla görüşmek istemiyor. Hatta yirmi sene talebesi ve hayatta kalan tek bir kardeşini, yakınında olduğu ve otuz senedir görüşmediği halde, görüşmek için çağırmıyor. Fıtratında öyle bir inziva var ki; zaruret-i kat'î olmazsa ve nur dersinden bir hakikat-i imaniye olmazsa, halklarla konuşmak kat'iyen istemiyor: Hatta daimî hizmetinde bulunduğum halde, dört-beş günde bir defa benimle ciddî konuşmuyor. Konuşsa da bir şaka suretinde konuşuyor. Benden çok ziyade sadıkane hizmet eden kardeşlerim içinde beni hizmetinde tercihi; ben bu sırr-ı inzivayı ve tevahhuşu bozmamak, fıtratımda bir seciye bulunduğundandır. Hatta bazı bana: “Taşsın, hayvansın... O cihetten seni tercih ediyorum.” der. Biz bütün yakın talebeleri biliyoruz ki; nasıl maddî hediyeyi kabul etmiyor, manevî bir hediye olan hürmetkârane bir hizmeti de istemiyor, istiskal ediyor. Hem dünyada hiç bir mal ve mülkü, hanesi olmadığı gibi; öyle de kendine hiç bir kemalât vermiyor. “Ben müflis, miskin bir adamım. Hazine-i Kurâniyenin bir hizmetkârıyım.” der.

Ben birkaç senedir en gizli sırrına vakıf olduğum halde, benlik ve enaniyeti ima edecek bir seciyesini bulamadım. Risale-i Nurda yazdığı gibi; acz-ı mutlak, fakr-ı mutlak seciyesiyle daima şükür ve sabır seciyesini görüyorum. Bütün vazifesi, hissiyatı; “Kurân-ı Hakim’in hakaik-i imaniye derslerinden kendine bulduğu ilaçları, tiryakları ehl-i imâna da bildirmek bir vazife-i fıtriyesi olduğunu” ben ve kardeşlerimiz biliyoruz, görüyoruz. Musibet ve belalar geldiği vakitte bizlere der: “Vazifemiz hizmettir. Muvaffakiyet, muzafferiyet vazifemiz değil.. O vazife-i İlâhiyyedir. Vazife-i İlahiyyeye karışmak haddimiz değil” diye zalim düşmanlarına da beddua etmiyor.

Hem yine bütün kardeşlerimiz biliyorlar ki; 35 senedir;

<p class="arabic" dir="rtl" title="Meal: “Şeytandan ve siyasetten Allah’a sığınırım.”">اَعُوذُ بِاللّٰهِ مِنَ الشَّيْطَانِ وَالسِّيَاسَةِ</p>

deyip terkettiği siyaseti, 35 senedir (bir buçuk sene müstesna) hiç bir gazeteyi okumak, dinlemek istemedi. Yalnız düvel-i İslamiyenin teşekkülünde ve Hristiyan âleminde şiddetli bir dinsizlik, bolşevizm, İslâmiyetin hakikatına karşı mübarezesi noktasında bir buçuk senedir yeni harf bilmediği halde, ben bazı merak ettiği nokta için dinlettiriyordum.

Acaba bu kadar infiradî inziva bir hayata sahip olan ve böyle bir acib seciyesi bulunan ve dünyanın en yüksek şeylerine beş para ehemmiyet vermediği ve bu kadar musibetlere giriftar olduğu halde, menfice hareket etmediği, müdafaatında dediği gibi: “Yirmi sekiz senedeki bana edilen emsalsiz işkencelere, sekiz günde intikamımı alabilirdim." Fakat Kurânın bir kanun-u esasisi olan

<p class="arabic" dir="rtl" title="Meal: “Hiçbir günahkâr başka bir günahkârın yükünü yüklenmez.” [En’âm Sûresi, 6:164; İsrâ Sûresi, 17:15; Fâtır Sûresi, 35:18; Zümer Sûresi, 39:7]">وَلاَ تَزِرُ وَازِرَةٌ وِزْرَ اُخْرٰى</p>

sırrıyla, asayişi bütün kuvvetiyle muhafaza için o işkenceli zulümlere karşı menfice hareket etmediği mahkemelerce tahakkuk etti... Acaba böyle bir adamın siyasî cemiyetlerle münasebeti olabilir mi?

Eğer onun Nur talebelerine Üstadlığı itibarıyla ‘cemiyet’ namı verilse, bütün vâizlere, muallimlere ve imamlara cemiyet namı vermek gibi olur. Belki onun hizmet-i imaniyesi; haricî, dahilî düşmanlara karşı bir manevî mücahede olduğu itibarıyla, ona cemiyetçi denilse; bütün zabitlere, taburlara cemiyet namı vermek lâzım gelir. Üstadım Said Nursi; uhuvvet-i islâmiye itibarıyla, bütün hayatında bütün müslümanlara bir irtibatı ve tesanüd ve muhabbeti taşıdığı halde, ona cemiyetçi demek uydurma bir ittihamdır. Âlem-i İslâmın mecmuuna gizli cemiyet denilemez. “Yüzde doksan sekiz adam, bir kaç adama karşı cemiyettir” demek bir hezeyandır. Çünkü ekseriyete karşı ekalliyetin içtimaına cemiyet namı verilir.

Meclis-i Mebûsân’da, Divan-ı Riyasette M.Kemal'in hiddetli, şiddetli itirazına karşı en gizli sırlarını çekinmeyerek söyleyen.. ve Divan-ı Harb-i Örfi'de irtica ittihamına karşı: “Eğer Meşrutiyet, İttihad ve Terakki partisinin istibdadından ibaret ise, bütün dünya şahid olsun ki ben mürteciyim” diyen, darağaçlarına beş para ehemmiyet vermeyen.. ve bir makalesiyle 20 bin adamın İttihad-ı Muhammedi Cemiyeti'ne girmelerine vesile olan ve bütün hayatında esrarını ifşa eden bir adama: “Siyasî gizli cemiyet kuruyor” denilse, elbette gayet kat'î bir hatadır.

Hem şimdi cemiyet namını vermek, bu 30 senede bu kadar tarassudlar ve mahkemelerdeki yüzlerle mektuplar ve Risale-i Nur kitaplarının tedkiki neticesinde, beş mahkemenin cemiyete dair en küçük bir emare bulmayarak verdikleri beraet hükümlerini ittihamdır.

*Said-i Nursi'nin şiddetli hastalığı zamanında hizmetinde bulunan*
*Zübeyir, Mustafa*
