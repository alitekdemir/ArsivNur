---
title: "Emirdağ-II 430 : Ankara nur talebelerinin bir mektubu"
no: 430
id: "E2-430"
konu: "Ankara nur talebelerinin bir mektubu"
bolge: "Emirdağ-II"
donem: "Emirdağ 2 Dönemi"
date: 
yazar: "Said Nursî"
---

# Emirdağ-II 430 : Ankara nur talebelerinin bir mektubu

<p class="takdim">[Bu parça bera-yı malûmat gönderildi. Said Nursî]</p>

<p class="arabic" dir="rtl" title="Meal: “Subhân Allah’ın adıyla” * “Hiçbir şey yoktur ki O'nu hamd ile tesbih etmesin” [İsrâ 17:44]">بِاسْمِهِ سُبْحَانَهُ * وَاِنْ مِنْ شَىْءٍ اِلاَّ يُسَبِّحُ بِحَمْدِهِ</p>

<p class="arabic" dir="rtl" title="Meal: “Allah’ın selâmı, rahmeti ve bereketleri, üzerinize olsun.”">اَلسَّلاَمُ عَلَيْكُمْ وَرَحْمَةُ اللّٰهِ وَبَرَكَاتُهُ</p>

Çok sevgili, çok kıymettar, çok mübarek, çok aziz Üstadımız Efendimiz Hazretleri!

Risale-i Nur’a ve sevgili Üstadımıza yapılan müthiş iftiralar ve o vesile ile Nurculara hazırlanmak istenen hücumlardan bir nümunesi olarak bu defa Isparta Emniyet Âmiri’nin iftirası münasebetiyle, Emirdağ kardeşlerimizin burada bazı dindar mebuslarla görüşerek bu hücumun eski partinin müfritleri tarafından Demokrat’ın dindar üç vekiline bir hücum olduğunu, sebebi de Nurcular bu üç vekile bir manevî kuvvet ve asayişin teminine ehemmiyetli bir vasıta ve muzır cereyanlara karşı bir sed olmasından, münafıkların bu iftiralı geniş hücumu yaptıklarını bildirmemizi bize emreden mektublarını ve Nur kahramanı Hüsrev Ağabeyimizin sevgili Üstadımıza takdim ettiği bir mektubunu aldık. Ve ikinci bir defa da, Berlin’de İslâmiyetin geniş bir surette inkişaf etmesi dolayısıyla Berlin İmamına 50 aded yeni harf münacatlı Gençlik Rehberi’nin gönderilmesini emreden Emirdağ Nur Şakirdleri imzasıyla gelen kıymetli mektubunuzu aldık.

Isparta Emniyet Âmiri’nin yaptığı iftirasını ve mektubdaki hakikatları, derhal Isparta mebusu Tahsin Tola ile görüşerek anlattık. Zaten kendisinin haberi var imiş. O Emniyet Âmiri eski partinin hesabına çalıştığı için daha evvelde Van’dan Isparta’ya nakledilmiş. Isparta Valisinin dindar olduğunu ve inşâallah hiçbir halt edemeyeceklerini ve arkadaşlarına söyleyeceğini söyledi.

Berlin câmi imamına 50 aded Rehberlerin gönderilmesi hususunda adres aldığımızı, fakat bizde Münacatlı Rehber olmadığı için siz sevgili Üstadımızın göndermenizi kahraman Seyyid Sâlih kardeşimizle rica etmiştik.

Sevgili Üstadımız Efendimiz! Mu’cizatlı Kuran’ı İstanbul Mushaflar Tedkik Heyeti tedkik ederek Diyanet Riyaseti’ne göndermiş ve Diyanet Riyaseti de Afyon savcılığının istemesi üzerine iki gün evvel Afyon’a göndermiştir. Mushaflar Tedkik Heyeti bazı iki noktaların bir nokta halinde, bir noktaların iki nokta halinde konulduğunu, yazısının daha iyi olması lâzım geldiğini ve baştaki mukaddime hâriç olarak basılmasında bir mahzur yoktur diye bir de rapor yazmışlar. Halbuki o müdakkik heyet i’caz-ı Kur’anın lemaatını aşikâre gösteren o Kelâm-ı Ezelî’nin bir mu’cize-i İlahî olduğunun bir hakikatını Kur’an sahifelerinin dizilişinde ve âyetlerinin tanziminde tevafuk mu’cizesini pek açık ve gören herkese dahi hayret ve tebrik ile inandıracak zahir bir parlaklıkla göstermesinden, elbette bu kudsî hizmet Kur’an-ı Kerim’in hakkaniyet ve kudsiyetinin pek bariz bir şekilde isbatı olduğundan Kur’ana, imana ve İslâmiyete pek büyük bir hizmet olan mu’cizat-ı Kur’anın tab’ ve neşrini o tedkik heyeti bütün ruh u canlarıyla alkışlamaları, hem yaldızlı Kur’anın pek zahir görünen mu’cizatı dolayısıyla hem böyle bir zamanda Kur’anın hakkaniyetini ilân ve isbat için başta sevgili Üstadımızın ve Nur Talebelerinin o kudsî hizmetlerine bu yaldızlı Kur’an bir vesile olmasından Kur’an ve İslâmiyet namına takdir etmeleri dinî bir vazifeleri oldukları halde; aleyhte olmasa dahi Kur’an hesabına lehte takdirkârane sena etmeleri lâzım olduğundan tedkik heyetindeki hocalar enaniyetleri hesabına takdirkâr yazmamışlar kanaatındayız. Fakat ne garib ki, Diyanet dairesindeki allameler ve memurlar hayret ve merakla o yaldızlı Kur’anı görmüşler. Biz kimin ile görüşmüş isek hepsi de hârikalığından, yazısının güzelliğinden ve bilhassa ism-i Celal’in pek parlak ve hârika tevafukuna hayran kaldıklarını söylüyorlar ve bu ne zaman neşrolacak diyorlar.

Sevgili Üstadımız Efendimiz! İki-üç aydan beri, bilhassa bugünlerde bütün mektep talebeleri lise, sanat ve üniversiteliler arasında bir fikir mücadelesi başlamış bulunuyor. Bazen işitiyoruz, bazen şahid oluyoruz ki; Mustafa Kemal’in bu millet ve memlekete yaptığı fenalıklar açıkça hem ilân ve isbat olunuyor. Bu defa yeni hükümet eski partinin şiddetli ithamı olan, yeni hükümet inkılabları yıkıyor ithamından kurtulmak için Atatürk hakkında bir kanun layihasını Adliye Komisyonuna vermiş, orada mebuslar birbirleriyle pek çetin münakaşada bulunmuşlar. Yalancı meddahların müdafaasına mukabil, bazı muhterem mebuslar “Hayır olamaz, bir kişi için kanun yapılamaz, hukuka aykırıdır.” bazıları “O bir diktatördür, müstebid kraldır”, bazıları “Bu 25 seneden beri bu memlekette İslâmiyet aleyhindeki bütün hücumlar onun yüzünden gelmiş” diye yalancı meddahlara mukabele etmişler. Neticede Adliye Vekili’nin ve Başvekil’in ricaları üzerine yediye mukabil dokuz rey ile Meclis’e gelmesi kabul edilmiş. Milletvekilleri arasında şiddetli fikir mücadelesi olması ihtimali var. Ve hakikatperverler istikbalin ve nesl-i âtinin nefret ve tahkirinden kurtulmak için hakikat-ı hali söyleyeceklerini ümid ediyoruz.

Sevgili Üstadımız Efendimiz! Gençlik Rehberi’nde neşredilen Leyle-i Kadir’de ihtar olunan bir mesele-i mühimme fıkrasından beş-altı suret alarak bera-yı malûmat bazı dindar mebuslara gönderilmiştir. Hem Emirdağı’ndan vaktiyle sâbık Reis-i Cumhur’a gönderilen istidanın zeylini, sevgili Üstadımıza takdim ediyoruz. Otuz-kırk nüshasını bera-yı malûmat bazı dindar mebuslara vereceğiz. Eğer sevgili Üstadımız münasip buyurursanız, bazı mecmualarda gönderelim.

Sevgili Üstadımız! Çok mübarek şuhûr-u selâsenizi, mübarek gece ve gündüzlerinizi bütün ruh u canımızla tebrik eder, bize Risale-i Nur’u ve sevgili Üstadımızı ihsan ederek nihayetsiz lütuf, merhamet ve rahmetini bize açıkça gösteren Rahîm ve Kerim Hâlıkımız bu mübarek aylarda bütün âlem-i İslâma lütfettiği nur, feyiz ve in’amının bir mislini sevgili Üstadımıza lütfetmesini nihayetsiz rahmetinden niyaz ediyoruz. Hem affımızı, hem dua ve şefkatinizin lütuf ve devamını yalvarıyoruz çok aziz, çok sevgili, çok mübarek üstadımız Efendimiz Hazretleri.

*el-Bâkî Hüve’l-Bâkî*
*Ankara’da çok kusurlu talebelerinizden*
*Ziya, Abdullah, Ceylan, Hüsnü, Sungur, Hayrullah vesaire.*
