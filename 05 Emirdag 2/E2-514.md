---
title: "Emirdağ-II 514 : Salih Özcan’ın bir mektubu"
no: 514
id: "E2-514"
konu: "Salih Özcan’ın bir mektubu"
bolge: "Emirdağ-II"
donem: "Emirdağ 2 Dönemi"
date: 
yazar: "Said Nursî"
---

# Emirdağ-II 514 : Salih Özcan’ın bir mektubu

<p class="arabic" dir="rtl" title="Meal: “Her türlü noksan sıfatlardan yüce olan Allah’ın adıyla.”">بِاسْمِهِ سُبْحَانَهُ</p>

<p class="arabic" dir="rtl" title="Meal: “Allah’ın selâmı, rahmeti ve bereketleri, üzerinize olsun.”">اَلسَّلاَمُ عَلَيْكُمْ وَرَحْمَةُ اللّٰهِ وَبَرَكَاتُهُ</p>

Aziz, sıddık kardeşlerim!

Biz Nur risalesinin talebeleri Allah’ın lütfuyla kalubeladan beri kardeşiz. Bizi hiçbir zahiri kuvvet ayıramaz. Allah’ımız, dinimiz, imanımız, ülkemiz birdir. Ne mutlu bize ki, Kur’an yolunun yolcuları olarak dünyaya gelmişiz. Cenab-ı Hak cümlemizi bu yoldan ayırmasın. Ahirzaman peygamberinin şefaatini cümlemize nasip eylesin, âmin, sümme âmin.

Sıddık kardeşlerim! Risale-i Nur’dan aldığımız feyz pek büyüktür. Onun verdiği feyizle, bugün türlü fikirler, ruhlar, küfürler, hiç olan cereyanlar arasında imanımıza daha fazla bağlı ve hiç şaşmadan Allah yolunda yürümekte berdevamız. Bu nimetullaha çok şükür. Hiç unutmamalıyız ki, etrafımızı bin türlü tehlike sarmıştır. Bu tehlikeleri atlatmak hatta yok etmek için çalışmamız lazım. En az onlar kadar cesur olacağız. Onlar bir hiç etrafında toplanmışlar. Az bir kuvvetle mahvolabilirler. Halbuki biz asla sarsılmayan bir eksen ve bir istinadgâha dayanmışız. Bizim mürşidimiz olan Kur’an’ın bir harfini ins ve cin birleşerek birbirine kuvvet verse dahi değiştiremez. Bütün bu imkânlar elimizde olduktan ve Allah bizimle beraber iken niçin basık kalalım. Küfr-ü mutlakla ve onu müdafaa edenlerle daima harp halinde olmalıyız. Dinamik ruhlu ve mükemmel insan olan Üstadımıza layık talebeler olmaya çalışmalıyız.

Kardeşlerim! Ne yapıp yapıp Allah’sız olan mason komünistlerin faaliyetini durdurmak ve tesirsiz bırakmak lazımdır. Bunun tek çaresi de Risale-i Nur’u dikkat ve tefekkürle tahsil edip kendimizi böylece yetiştirmek ve Nurları neşretmek ve arzu eden ve yalvaranların imdadına koşarak yetiştirmektir. Bize düşen vazifelerden biri de bence budur. Birbirimizi daha fazla sevelim. Samimi olalım. Bilgimizi tamamlayalım. Ve sık sık haberleşelim. En başda Risale-i Nur’daki Kur’an, iman hakikatlarıyla kendimizi techiz ve tahkim edelim. Yapılacak en küçük işten hepimizin haberi olmalıdır ki, biz de ona göre kendimizi ayarlayalım. Parolamız Allah, düsturumuz Kur’an’dır. Tabii onun hâlî emirlerini tatbiktir. Allah muinimiz olsun.

Kardeşlerim! Şu mektubu yazan, Urfa Akçakale’sinde doğup büyümüş şimdi de Tıp’ta okumakta, Allah yolunda hizmet etmekteyim. Eğer abd-i aciz olan ben kardeşinize izin verirseniz bu yaz Urfa’da Nur risalesinin mektebini kuracağım. Tahmin ederim ki yüzelli ikiyüz genç münevverle Harran nahiyesinin ve köylerinin yarısını bu yolun yolcusu yaparım. Ben Hazret-i Hüseyin’in sülalesinden geldiğim için memlekette ailemize değer verirler. Bana daima dua ediniz, zira size muhtacım.

Kardeşler! Eğer bu yıl Allah verir sınıf geçersem gelecek yıl inşallah saflarınıza katılırım. Allah cümlemizi korusun. Allah bize kavi düşmanımızı zebun eylesin. Allah hepimizi muvaffak eylesin. Memleket memleket din için faydalı birer uzuv olarak yetiştirsin. Allah alem-i İslam’ı türlü âfâttan korusun. Cümle kardeşlerimize selamlar, sonsuz hürmetlerimi sunarım. Esselamu aleykum verahmetullahi berekâtuhu..

*Ankara Üniversitesi’nde Nur talebeleri namına kardeşiniz*
*Salih Özcan*

***

1. Salih Özcan’ın mektubunun daktilo nüshası.
![[Emirdag2-514-SalihOzcan.jpg|300]]

