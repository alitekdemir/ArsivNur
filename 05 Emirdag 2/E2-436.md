---
title: "Emirdağ-II 436 : Ankara nur faaliyetlerinin Üstada bildirilmesi"
no: 436
id: "E2-436"
konu: "Ankara nur faaliyetlerinin Üstada bildirilmesi"
bolge: "Emirdağ-II"
donem: "Emirdağ 2 Dönemi"
date: 
yazar: "Said Nursî"
---

# Emirdağ-II 436 : Ankara nur faaliyetlerinin Üstada bildirilmesi

<p class="arabic" dir="rtl" title="Meal: “Subhân Allah’ın adıyla” * “Hiçbir şey yoktur ki O'nu hamd ile tesbih etmesin” [İsrâ 17:44]">بِاسْمِهِ سُبْحَانَهُ * وَاِنْ مِنْ شَىْءٍ اِلاَّ يُسَبِّحُ بِحَمْدِهِ</p>

<p class="arabic" dir="rtl" title="Meal: “Allah’ın selâmı, rahmeti ve bereketleri, ebedî ve dâimî olarak üzerinize olsun.”">اَلسَّلاَمُ عَلَيْكُمْ وَرَحْمَةُ اللّٰهِ وَبَرَكَاتُهُ اَبَدًا دَائِمًا</p>

Çok sevgili, çok mübarek, çok kıymetdar Üstadımız Efendimiz Hazretleri!

**Evvela:** İstifsar-ı hatırla mübarek ellerinizden hürmetlerimizle öper, affımızı ve dualarınızı bekleriz. Sevgili Üstadımıza daha sık mektup yazmak istediğimiz halde, lihikmetin muvaffak olamıyoruz. Bu mektubumuzu ziyarete gidecek bir kardeşimizle göndereceğiz diye tehir etmiştik. Bir mazerete binaen o da geri kaldı.

Aziz, mübarek Üstadımız! Emirleriniz üzerine Berlin’deki müslüman cemaatın reisi olan İmam Muhammed’e 50 adet Münacatlı Gençlik Rehberi’ni göndermiştik. Bilâhire de suretini leffen takdim ettiğimiz mektubu, risaleleri kendisine göndermekteki maksadımızı bildirmek üzere gönderdik. İnşâallah tam intibaha gelip büyük bir kitle üzerinde, Risale-i Nur’dan aldığı ilhamla tesir icra ederler ve azîm müjde ile musibetzede Alman Milletini tebşir ederler.

**Sâniyen:** Yine sevgili Üstadımızın emirleri üzerine, Tarsus’ta iade edilen Nur risalelerinden dolayı Tarsus Kaymakamı’na ve Mersin Valisi’ne suretini takdim ettiğim şekilde birer teşekkür ve tebrik ve muvaffakiyet temennisi şeklinde birer mektup yazarak taahhüdlü olarak gönderdik.

**Sâlisen:** Bir müddet evvel sevgili Üstadımız tarafından dindar milletvekillerine gönderilmesi işaret buyurulan yirmisekiz sene evvel yazılan “Meb’usana Hitab”, “Mahkeme-i Kübra’ya Şekva” ve Reis-i Cumhur’a hitaben yazılan istidadan yirmiye yakın mebusa gönderdik ve bazılarına elden takdim ettik, daha da onbeş mebusa göndereceğiz.

**Râbian:** Sevgili Üstadımız! Son defa Kore’ye giden kahraman bir Nur talebesinin kardeşi ve kendisi de bir Nur talebesi olan bir askerle Tokyo’daki müslüman cemaatın imamına ve mütedeyyin askerler arasında okunsun diye de bir adet Gençlik Rehberi göndermiş bulunuyoruz.

**Hâmisen:** Sevgili Üstadımızın kurb-u şeriflerinden zaman zaman gelen bütün kardeşlerimizle görüşüyoruz. Hususen Ramazan burada bir-iki gün kaldıktan sonra Zübeyr’e uğrayıp mahall-i maksuduna vâsıl olmuştur.

**Sâdisen:** Son defa haber aldığımız ve Risale-i Nur’un yeni ve daha parlak bir inkişafına medar olacak olan Eskişehir kahramanlarının teksir makinesi ile faaliyete geçmelerini ruh-u canımızla tebrik ve takdir ederiz. Bu hususta üzerimize terettüp edecek en küçük bir hizmeti dahi Risale-i Nur dolayısıyla Kuran’a taalluku hasebiyle en büyük bir şevk ve ihtimamla yapacağımızı sevgili Üstadımıza şükranla arzediyoruz. Hususen bu vazifenin yeni huruf kısmının yeni hurufu iyi bilen Ankara Nurcularına tevdiini de yalvarıyoruz. Ellerinizden tekrar öper, dualarınızı bekleriz efendimiz hazretleri.

*el-Bâkî Hüve’l-Bâkî*
*Ankara’da kusurlu talebeleriniz*
*Sungur, Ceylan, Abdullah, Hüsnü,*
*Ziya, Rıfat, Ziya, Ahmed, Sâlih*

***

> 1. İmam Muhammed’e gönderilen mektup için bk. [Emirdağ-II 434 : Almanya’daki İmam Muhammed’e risaleleri tanıtmak için bir mektup](E2-434.md)

> 2. Tarsus Kaymakamı’na ve Mersin Valisi’ne gönderilen mektup için bk. [Emirdağ-II 435 : Abdullah Yeğin’in, Mersin Valisi ve Tarsus Kaymakamı’na gönderdiği bir mektup](E2-435.md)
