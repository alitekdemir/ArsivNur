---
title: "Emirdağ-II 169 : Abdullah Yeğin’in bir mektubu"
no: 169
id: "E2-169"
konu: "Abdullah Yeğin’in bir mektubu"
bolge: "Emirdağ"
donem: "Emirdağ 2 Dönemi"
date: 
yazar: "Said Nursî"
---

# Emirdağ-II 169 : Abdullah Yeğin’in bir mektubu

<p class="arabic" dir="rtl" title="Meal: “Her türlü noksan sıfatlardan yüce olan Allah’ın adıyla.”">بِاسْمِهِ سُبْحَانَهُ</p>

<p class="arabic" dir="rtl" title="Meal: “Allah’ın selâmı, rahmeti ve bereketleri, ebedî ve dâimî olarak üzerinize olsun.”">اَلسَّلاَمُ عَلَيْكُمْ وَرَحْمَةُ اللّٰهِ وَبَرَكَاتُهُ اَبَدًا دَائِمًا</p>

Çok mübarek Üstadımız Hazretleri!

**Evvela:** Geçenlerde alınan Nur eczalarının hepsi dağıldı. Nurun müştakları sürur içinde kaldılar. Nurdan kısmeti olanlar, birer birer çıkıp ona koşuyorlar. Nur arayan sineler <span class="arabic" dir="rtl" title="Meal: “Ciddî olarak arayan, aradığını bulur.”">مَنْ طَلَبَ وَجَدَّ وَجَدَ</span> hakikatince buluyorlar. Bu sefer Ziya kardeşimizin getirdiği 34 adet Sözler kapışıldı. Asâ-yı Mûsâ’lar Ankara’ya ve Anadolu’nun muhtelif yerlerine dağılıyor. İttihadın lüzumu, tefrika ve tarafgirlik zararlarını ispat eden 22. Mektup elden ele geziyor.

**Saniyen:** Bazılarının istediği isim ve resimden ibaret olan resmî İslam Cemaati teşekkülünün kurulması ile yapılacak hizmetin daha çok muazzamını buyurduğunuz gibi Medresetü’z-Zehrâ ifa ediyor. Bir kısım mümin kardeşlerimiz İslam Cemaati kurulmasını ve resmen işe başlamasını arzu ediyorlar. Hepimizin istediği bu hayırlı cemiyetin gayesini Risale-i Nur fütuhatıyla yapıyor. İhlası kıran manilerden korunarak hakiki dersi veriyor. Daha şimdiden perde arkasındaki parlaklığını görmeyenler dahi ona taraftardırlar. Risale-i Nur’un Medresetü’z-Zehrâsı Anadolu çapında ve âlem-i İslâm ölçüsünde genişleyeceğini, Risale-i Nur’daki hakikatin yüksekliğinden ve dikkat ve tefekkürle okuyan mü’minlerin ve ehl-i ilmin arasında vücuda gelen sarsılmaz uhuvvet ve kardeşlikten anlıyoruz. Medresetü’z-Zehrânın bu muazzam faaliyeti, zemin yüzünde bahar mevsiminde olan İlâhî ve muazzam neşir gibi sessiz, gürültüsüz, şâşaasız, gösterişsiz ve mütevazi, fakat muazzam bir şekilde cereyan etmektedir. Fıtraten acûl olan insanoğlu, âlemde hâkim olan kanun-u İlâhîyi düşünmeyerek, her meselenin istediği vakitte hallolunmasını istiyor; küçük dairelerdeki vazifelerini atlayıp, büyük dairelere sapıyor. Ve çok zarar içinde kalıyor. Tohumları atılmış ve sümbül vaktine gelmiş olan Risale-i Nur’un yetiştirdiği hakikî imanlı zatlar, inşaallah yakın zamanda âlem-i İslâma birer nümune-i imtisal olup nur-u hidayeti gösterecekler ve hakiki İslam Cemaati tanıttıracaklar inşallah.

**Salisen:** İstanbul Üniversitesindeki nurcu kardeşlerimizin bizlere yazdıkları kıymettar mektupların birini takdim ediyoruz.

**Rabian:** Mübarek ay ve günlerinizi hepimiz birer birer tebrik edip ellerinizden öperek dualarınızı tekrar istirham ediyoruz.

*Ankara Üniversitesi Nur talebeleri namına*
*Abdullah*

***

> 1. [Emirdağ-II 470 : Abdullah Yeğin’in bir mektubu](E2-470.md) ile bu mektup aynıdır. Fakat ufak ibare farklılıkları vardır.
