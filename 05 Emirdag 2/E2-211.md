---
title: "Emirdağ-II 211 : Filozofların Kuran, İslam ve Hz.Peygamber hakkında beyanları"
no: 211
id: "E2-211"
konu: "Filozofların Kuran, İslam ve Hz.Peygamber hakkında beyanları"
bolge: "Emirdağ-II"
donem: "Emirdağ 2 Dönemi"
date: 
yazar: "Said Nursî"
---

# Emirdağ-II 211 : Filozofların Kuran, İslam ve Hz.Peygamber hakkında beyanları

## Zeyl

Bediüzzaman Said Nursî, 48 sene evvel Şam’da Câmi-i Emevî’de Hutbe-i Şamiye namındaki nutkunda dava etmiş ki: “İstikbalin hâkim-i mutlakı Kur’ândır.” Gayet kuvvetli delillerle o davayı isbat etmiş. (Buna ait yazı; “Risale-i Nur Müellifi Said Nur” adlı eserde “İstikbalin hâkim-i mutlakı Kur’ândır” başlıklı yazının 74-75’inci sahifelerinde kısmen münderiçtir.) Delillerin birisi; Avrupa ve Amerika’nın en meşhur filozoflarının, Kur’ân’ın emsalsiz ve ayn-ı hakikat bir kitap olduğunu tasdik etmeleridir. Prens Bismarck, Mister Carlyle gibi çoklarını bu davaya yüzer şahid göstermiş.

Sebilürreşad’ın 1 Nisan 1953 tarih, 167’nci sayısında intişar eden; Avrupa ve Amerika filozoflarının, en büyük âlimlerinin mühim bir kısmının, Kur’ân hakkındaki sözleri, Said Nursî’nin elli sene evvelki davasına tasdikkârane bir ilânat hükmünde olmuş olduğundan, bu “Risale-i Nur Müellifi Said Nur” adlı esere ilhakı münasip olur. Çünkü <span class="arabic" dir="rtl" title="">اَلْفَضْلُ مَا شَهِدَتْ بِهِ الْأَعْدَاءُ</span> yani “Fazilet odur ki, düşmanlar da onu tasdik etsin.” Mezkûr ilânatın aynısı naklediliyor. O derece ki; bugünkü medenî cem’iyetler, Kur’ân’ın yüksek hakikatlerini, yüksek terakki ve medeniyet düsturlarını tatbik edebilecek seviyeye henüz erişememişlerdir.

Bu büyük hakikatı meşhur İngiliz mütefekkiri Bernard Shaw şöyle ifade etmişti: “Demokrasiyi en ileri götüren millet İngilizlerdir. Bunun daha ötesi Müslümanlıktır.”

Prens Bismarck da şöyle demişti: “Ben Kur’ân’ı her cihetten tedkik ettim. Her kelimesinde büyük hakikatler gördüm. Sana muasır bir vücud olmadığımdan dolayı müteessirim ey Muhammed!”

Bu da Kur’ân mütercimi Doktor Maurice’in sözüdür: “Bizans Hristiyanlarını içine düştükleri bâtıl itikadlar girivesinden, ancak Arabistan’ın Hira Dağı’ndan yükselen ses kurtarabilmiştir.”

“Kur’ân, hikmet-i ezeliyenin inayet ile insana bahşettiği kütüb-ü semavîyenin en güzelidir. Beşerin refahı nokta-i nazarından, Kur’ân’ın beyanatı, Yunan felsefesinin ifadatından pek ulvîdir. Kur’ân’ın her gün daha fazla tecelli etmekte olan güzellikleri, her gün daha fazla anlaşılan, fakat bitmeyen esrarı vardır.”

### Bunlar da garbın en benam mütefekkir ve âlimlerinin sözleridir:

“Kur’ân serapa samimiyet ve hakkaniyetle doludur. Hazret-i Muhammed’in cihana tebliğ ettiği davet, hak ve hakikattır.” (Carlyle)

“Kur’ân’ın nazarında satvetli bir hükümdarla zavallı bir fakir arasında fark yoktur. Bu gibi esaslarla öyle bir teşri’ vücuda gelmiştir ki, dünyada bir naziri yoktur. Müslümanlık, bugünkü inkişafı fikrimizin seviyesinden daha yüksek bir dindir.” (Meşhur İngiliz muharriri Edward Gibbon’un “Roma İmparatorluğu’nun inhitat ve sukutu” eserinden)

“Hâlık’ın hukuku ile mahlukun hukuku, ancak Müslümanlık tarafından tarif olunmuştur.” (Marmadüke)

“Yeni keşfiyat yahut ilm ü irfanın yardımıyla hallolunan, yahut halline uğraşılan mesail arasında bir mes’ele yoktur ki, İslâmiyetin esaslarıyla taarruz etsin. Kur’ân-ı Kerim ve talimi ile kavanin-i tabiiye arasında bir ahenk görülmektedir.” (Levazaune)

“Kur’ân, ahlâk ve felsefenin bütün esasatını câmi’dir.” (Müsteşrik Sedio)

“Kur’ân öyle bir sestir ki, onu bütün dünya dinleyebilir. Bu sesin aksi saraylarda, çöllerde, şehirlerde, devletlerde çınlar. Bu sesin tebliğ ettiği din, imar edici bir kuvvet şeklinde tecelli etmiştir.” (Dr. Johnson)

“Kur’ân’ın ulviyeti, onun cihanşümul hakikatindedir.” (Carlyle)

“Kur’ân, akaid ve ahlâkın, insanlara hidayet ve hayatta muvaffakıyet temin eden esasatın mükemmel mecellesidir. Zaman ve mekân itibariyle birbirinden çok uzak, fikrî inkişaf itibariyle birbirlerinden çok farklı insanlara hârikulâde bir hassasiyet ilham eden Kur’ân, muhalefeti istihsana kalbeden Kur’ân, muhtelif kavimleri medenî bir millet haline getiren Kur’ân, en şâyan-ı hayret eser tanınmağa lâyıktır. Kur’ân, beşerin mukadderatıyla meşgul âlimler için, tetebbu’a şâyan en faydalı mevzu sayılır.” (Meşhur İngiliz âlimi Doktor City Youngest)

“Kur’ân bizâtihî daimî bir mu’cizedir. Bir mu’cize ki, ölüleri diriltmekten daha çok yüksektir. Bu mukaddes kitabın tâ kendisi, menşeinin semavî olduğunu isbata kâfidir.” (Kur’ân’ın münekkid ve mütercimi Corsele)

“Kur’ân, muzaffer cumhuriyetler vücuda getirmeğe hâdim olacak esasları muhtevidir. Kur’ân sayesinde Müslümanlar devletler kurmuşlar, muazzam şehirler inşa etmişler; Avrupa’yı titreten bir azamet ve haşmet ihraz etmişlerdir.” (İngiltere’nin en mutaassıb papazlarından G. M. Rodwell)

“İslâmiyet, dünyanın kıvamı olan bir dindir. Bu aklî dinin menbaı ve düsturu olan Kur’ân, medeniyet cihanının istinad ettiği temelleri muhtevidir. Bu âlî din Avrupa’ya, dünyanın imarkârane inkişafı için lâzım olan en esaslı kaynakları temin etmiştir. İslâmiyet yer yüzünden kalkacak olursa, umumî müsalemeti devam ettirmeye imkân yoktur.” (Meşhur Fransız müsteşriki Gaston Care’ın 1913’te Figaro gazetesinde, “yeryüzünden Müslümanlık kalkacak olursa dünya müsalemetinin muhafazasına imkân olup olmadığı” hakkındaki meşhur makalesinden).

“Müslümanlığın talim ettiği medenî ve sıhhî esaslar sayesindedir ki, haşerat mahşeri olan Asya müdhiş bir tehlike olmaktan kurtulmuştur.” (Alman âlimlerinden Jochahim Du Rulph)

“Kur’ân’ın ahlâkî ve medenî kaideleri ihtiva eden âyetleri, İslâmiyet’in muhteşem bünyanında altın bir kordon gibi işlenmiştir.” (İngilizce Cembres Ansiklopedisi)

“Rasyonalizm, yani akliye kelimesinin müfadını, o tarihî ehemmiyetini tevsi’ edebilirsek Müslümanlığın aklî bir din olduğunu söyleyebiliriz. Akıl ve mantık mısdakıyla akaid-i diniyeyi muhakeme eden mektep, rasyonalizm kelimesinin İslâmiyete tamamıyla mutabık olduğunu fehmeder.” (Profesör Edward Monte, “Hristiyanlığın intişarı ve hasmı olan Müslümanlar” eserinden)

“Kur’ân, bütün kuva-yı beşeriyenin, tılsımını çözmekten âciz kaldığı muazzam bir sırdır. İslâmiyet, canları, malları koruyan, hâkimiyeti altında yaşayan dinlere şâyan-ı hayret müsamaha gösteren bir dindir.” (Kont Hanri de Katsri’nin “İslâmiyet” ünvanlı eserinden)

“Dünyada Kur’ân’a benzer bir kitap yoktur ve bu kitap hakikaten muhayyir-ül ukûldür. (Mister Marmadüke Picktahall’ın Londra’da “İslâmiyet ve Asrîlik” hakkında irad ettiği nutuktan)

“İslâm dinini kabul edenlerin adedi az zamanda 300 milyona varmış ve bu Müslümanlar, atlarının nallarıyla Roma İmparatorluğu’nu çiğnedikten sonra, mızraklarının ucu ile dalaleti kökünden istisal etmişler, nihayet şark ve garbın muazzam devletleri onların karşısında titremişti.” (Fransız filozoflarından Alexy Levazaune’un nutuklarından)

“Hazret-i Muhammed gerçi ümmi idi, fakat cihana öyle bir kitap bırakmıştır ki; o bir nadire-i belâgat, bir mecelle-i ahlâk, bir kitab-ı mukaddestir.” (Alexy Levazaune’un “Hayat-ı Hazret-i Muhammed” adlı eserinden)

“Kur’ân, insanın dimağında şübheden, tezelzülden vâreste, canlı ve kuvvetli bir kanaat vücuda getirir.” (Doktor Güstav Löbon)

“Kur’ân... Bu, o kitabdır ki, onunla Müslümanlar Avrupa’ya hâkim olarak girmişlerdir. Fenikeliler Avrupa’ya tüccar, Yahudiler Avrupa’ya mülteci veya esir olarak girdikleri halde; Müslümanlar Avrupa’ya hâkim olarak girmişler ve bu Müslümanlar, Kur’ân yardımıyla Avrupa’ya irfan meş’alesini taşımışlardır. Filhakika Müslümanlar garblılara ve şarklılara felsefe, tıp, heyet, şiir öğretmişlerdir. Yunan’ın ölü dimağına ve ölü irfanına hayat vermişler, bütün dünyayı cehalet karanlıkları ihata etmişken her tarafa nur ifaza eylemişler ve bu itibarla bu insanlar ulûm-u cedidenin temellerini atmışlardır.” (Musevî âlimlerinden Emanoil Düeş, İngilizce “Kuvarterli Revyo” mecmuasının 254’üncü numarasında “İslâmiyet” serlevhasıyla yazdığı makaleden)

“Müslümanlık, Afrikalıları medenîleştirmiş, onları sanayi, ticaret vesair işleri inkişaf ettirmeğe sevk etmiştir. Müslümanların irşadıyla ve İslâmiyetin tesiriyle Afrika’nın her tarafında muhteşem şehirler tesis olunmuştur. Avrupa’lı seyyahlar buraları ziyaret ederek onları hemşehrilerine tavsif ettikleri zaman, Avrupalılar bunların ihtişamına inanmak istememişlerdi.” (Profesör Tomas Arnold’un “İslâm Tebliği” adlı eserinden. Bu eser “İntişar-ı İslâm Tarihi” ünvaniyle merhum Halil Hâlid Bey tarafından tercüme olunmuş ve Âsâr-ı İlmiye Kütübhanemiz tarafından neşrolunmuştur.)

“İnsanlığa hizmet, Müslümanlığın şiarı ve medar-ı iftiharıdır. Bundan dolayıdır ki, Müslümanlık cihanşümul uhuvvet esaslarını ihtiva ve muhafaza etmiştir. İnsanlık bu esası kabul ve onunla âmil olduğu zaman mes’ud olacaktır.” (Hindistan’ın millî rüesasından Sarocni Neyda namındaki büyük kadının Londra’daki Voking Câmii’nde Müslümanlara hitaben irad ettiği ve İslâm Mecmuası’nın 1920 senesinin Kanunusanisi nüshasında intişar eden nutkundan)

“İslâm çocukları, tahsillerine Kur’ânla başlıyorlar. Çünkü Kur’ân, bütün dinî, dünyevî hakikatlerin menbaıdır. Fakat bu mekteplerin yanlarında, yine Kur’ân’ın ilhamıyla, felsefe ve hikmet medreseleri vücud bulmuş, bilâhere bu medreseler, dârülfünunlar olmuştur. Bundan dolayıdır ki, Afrika’nın bugün bile dünyanın en karanlık noktası tesmiye olunan köşeleri fikrî, maddî terakkiler itibariyle muasırı olan Avrupa memleketlerinden çok yüksek bulunuyordu.” (Müslümanların asrî medeniyet üzerindeki tesiratı hakkında bir nutuk irad eden H. S. Lider’in beyanatından)

“İslâmiyetin intişar ettiği sahalarda milletlerin seviyesini yükseltmek hususundaki büyük himmetlerini nazar-ı dikkate almamak mümkün değildir. Bu din sayesindedir ki, Afrika zencileri medeniyet ruhunu temsil edebilmişler ve aralarında adlî ve medenî idare tesis etmişlerdir. Müslümanlık bu akvam arasında bir hars ve bir medeniyet vücuda getirmiştir. İslâmiyetin istinadgâhı Kur’ân’dır ve bu Kur’ân bir berat-ı necattır.” (Mister Y. Moreyl’in 1922 de “Şimal Nicer” hakkındaki irad ettiği nutuktan.)

“Kur’ân’ın Medine’de nâzil olan âyetleri, İslâm cem’iyetini idare eden ve doğru yola sevk eden âyetlerdir.” (Stanley Lenpal’in “Kur’ândan İntihablar” adlı eserinden)

“Kur’ân dün olduğu gibi, bugün de mütemadiyen mütezayid insan kitlelerinden sadakat ve teslimiyetle karşılanmaktadır. Kur’ân, putperestlik aleyhinde müttehid bir cephe vücuda getirmiştir.” (J. T. Batani’nin “Müslümanlık ve Akdeniz diyanetleri” adlı eserinden)

“Müslümanları medeniyet, hendese, heyet, mimarî, sanayi-i nefise ve felsefeyi inkişafa sevk eden zaferler, ancak Kur’ân’ın insanları birleştirerek onları fazl-ü irfan servetini elde etmeye sevk etmesinden ileri gelmektedir.” (İngiltere’nin en büyük mütefekkir ve muharrirlerinden H. G. Vels)

“Müslümanların dini, Kur’ân dinidir. Bu din, müsalemet, emniyet ve huzur dinidir.” (Piskopos Volter Meron’un “Müsalemete en doğru yol” adı ile Petersburg Kilisesi’nde irad ettiği konferanstan)

“Kur’ânda siyasî riyakârlığı zerre kadar ifade eden hiçbir kelime yoktur. West Minister gazetesinin pek haklı olarak söylediği vechile, şarkta müstebid hükümdarları ve cebbarları zulüm ve ceberuttan men’eden bir şey varsa; o da onların karşılarında korkusuz ve lekesiz bir mürşidin okuduğu bir Kur’ân âyetidir.” (Ud Frey Hicts)

“Kur’ân, ihraz ettiği neticeler ve en muktedir iyi insanların dimağları üzerinde icra ettiği tesirlerle muhakeme olunduğu zaman, dünyanın en mukaddes ve en mükemmel kitabı olduğu anlaşılır.” (Leonard’ın “İslâmiyet ve ahlâkî ve ruhanî kıymeti” eserinden)

“Kur’ân’ın kadr ü kıymetini, azametini, faziletini ve birçok nokta-i nazarlardan güzelliğini inkâr etmek, akıl ve mantıktan mahrum olmak olur.” (Londra’da intişar eden Near East “Şark-ı Karib” mecmuasının 13 Nisan 1922 tarihli nüshası)

“Son bin üç yüz senelik buhranlar ve ihtilaller içinde Kur’ân Türklerin, İranlıların ve Müslüman Hindlilerin kitabı olarak payidar olmuştur.” (Edvar Denison Ros’un “Sel”in Kur’ân tercümesinin son tab’ına yazdığı mukaddemeden)

“Kur’ân insanlara mükemmel bir terbiye dersi verdikten başka, onlara hayat-ı hususiyelerinde ahlâklı, âlîcenab, hayırperver, cesur ve şeci’ olmayı ve bütün Müslümanları sevmeyi öğretmektedir.” (Mister Arnold Havayt, İslâm Mecmuası, 1916 senesi Mayıs nüshası)

“Hakikat-ı halde imanın hakikî kitabı, fikre itminan veren kitab, ancak Kur’ândır.” (Prencap’ta Siyh mezhebinin müessisi Baba Nanak’ın “Genem Sakihi” adlı eserinden)

“Müslümanlık, medeniyetin meş’alkeşi olan Kur’ân’a müsteniddir. İslâmiyetin başlıca hususiyeti, hars ve medeniyetin esası, belki de en büyük rüknü olmaktır.” (Doktor İshak Teylor’un Times gazetesinde intişar eden bir konferansından)

“İslâmiyetin başlıca muvaffakıyeti, esasatını tatbike muvaffak olmasıdır.” (Herbert)

“Kur’ân her asırda izini bırakmağa namzeddir.” (Mister Rodwell, Kur’ân’ın İngilizce mütercimi)

“İslâm orduları Suriye’yi fethettikleri, yahut muzaffer bayraklarını Afrika’ya diktikleri, yahut Karadeniz’e vardıkları zaman, Kur’ân hep beraberlerinde idi. Bundan dolayıdır ki, Müslümanlar fethettikleri memleketlerde mezalim irtikâb etmemişler ve bir millete Müslümanlığı kabul ettirmek için onu kılıçtan geçirmemişlerdir.” (Bolinson)

“Kur’ân, Müslümanlara bir faikiyet hissi vermiştir. Bu öyle bir histir ki, büyük milletleri terakkiye sevk eden en büyük kudret olmuştur.” (Profesör Margolyt’un “Muhammedîlik” eserinden)

Daha çoklar var, şimdilik bu kadar yazıldı.
