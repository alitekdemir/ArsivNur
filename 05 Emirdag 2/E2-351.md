---
title: "Emirdağ-II 351 : Üniversite talebelerinin Meclis-i Mebusana sundukları bir dilekçe"
no: 351
id: "E2-351"
konu: "Üniversite talebelerinin Meclis-i Mebusana sundukları bir dilekçe"
bolge: "Emirdağ-II"
donem: "Emirdağ 2 Dönemi"
date: 
yazar: "Said Nursî"
---

# Emirdağ-II 351 : Üniversite talebelerinin Meclis-i Mebusana sundukları bir dilekçe

### Üniversite talebeleri tarafından Meclis-i Mebusan’a bir istidadır.

Vatan ve milletimizi dinimizle kurtarmak, muhafaza etmek, refaha kavuşturmak için seçilen, kudsî ve şerefli bir vazife ile muvazzaf kıymetli mebuslarımıza vatan ve milletin ebedî saadet ve selâmetini temin için dindar ve kahraman milletimizin iradesiyle seçilmiş hakiki mümessiller olmanız hasebiyle vatan ve millet hâdimliği mevzuundaki çok ehemmiyetli olan ve en baş plana alınması lâzım gelen şu maruzatımızı sizlere arzetmeyi mukaddes bir vazife bildik. Şöyle ki:

Vatan ve milletimiz âlim, münevver, avam, muallim, profesör, liseli, üniversiteli, memur, tüccar, esnaf, sanatkar, genç, ihtiyar, erkek ve kadın gibi muhtelif tabakalardan müteşekkildir. Şu halde bu mübarek milleti maddî ve manevî felaket ve ızdırablardan kurtarmak ve muhafaza etmek için bütün sınıfları ancak ve ancak dinen ve manen kalkındırmakla mümkün olduğu, umumî huzur ve salahın temini için bundan başka bir hall çaresi olmadığını ve olamayacağını derketmiş bulunuyoruz. Tabiî sizler, bizden daha evvel bu âlî hakikatı idrak buyurursunuz.

Yalnız İslâmiyetin hakikatına nüfuz edip mükemmel bir müslüman olabilmek ve yüce İslâm dininin sonsuz zevkini alabilmek ve bunu halk tabakalarına aşılayabilmek için Kur’an-ı Hakîm’in her asra bakan vechesini ve hakikatlarını izhar etmek ve o asır beşeriyetini en kısa, en tesirli yoldan tenvir ve irşad edecek âyet-i kerimelerin tefsir edilip tahsil ettirilmesi lâzımdır. Bir kısım üniversite gençliği sizlere bu asırdaki bu mahiyet ve esasta olan bir eser külliyatının büyük müellifinin tarihçe-i hayatını takdim ediyor. İşte bu gayet ince hakikata binaendir ki, bu asırdan evvelki telif edilen İslâm dâhîlerinin eserleri yirminci asırda binbir çeşit suikastlerle zehirlenen nesli, tahsil gençliğini ve türlü desise ve dehşetli planlarla gaflet ve dalalete götürülen ehl-i imanı tam uyandıramıyor. Risale-i Nur okuyucuları içinde Risale-i Nuru tanımazdan önce İslâmî eserlere merak etmemiş, ancak ve ancak Risale-i Nuru okumaya başladıktan sonra o Avrupa’nın hakiki münevverlerinin dahi hayret ve takdir ve tahsinle okuduğu eserlerin kıymetini anlamış olan gençler pek çoktur. Eski eserleri okuyup da Risale-i Nuru sonradan tanıyan, enaniyetten kurtulmuş ilmî şahıslar da o kadar eser okuduğu zamanımızda tertip edilen müthiş planlarla gaflet ve bidatlar ve bir kısmı dalaletler içinde boğulduğunun hâlâ farkında olmadıklarını anlamışlar ve evvela Risale-i Nur Külliyatını dikkat, tefekkür ve devamla okumaya karar vererek merak ve tahassüsle azmetmişler.

Bâtıl ve felâketli ideolojilerle nuranî yol istikametini kaybetmiş nesil ve koyu fikir karanlığı içinde uçuruma sürüklenmek planı dâhilinde bırakılan biz tahsil gençliğini en dakik noktadan tenvir ve irşad eden, aynı zamanda gizli zındık düşmanların en dehşetli silahları karşısında bahşettiği tahkikî iman kuvvetiyle çelikten bir kale gibi mukavemet ettiren din ve vatan fedaisi olarak feragat-ı nefisle kahramanane mücahede etmek kuvvetini veren ancak ve ancak Kur’an-ı Hakîm’in bu asırdaki bir mucize-i maneviyesi olan Risale-i Nur eczaları olmuştur. Bu eserler yekta bir İslâm dâhîsi olan büyük müellif ve mütefekkir Bediüzzaman Said Nursî Hazretleri tarafından Risale-i Nur namı altında hârika ve muazzam bir külliyat halinde telif edilmiştir. Dalalette kalanlar eserleri okuyunca Hak yoluna girmiş, koyu ve muannid dinsizler kuvvetli dindar olmuş, imanları zayıflayarak gaflet ve dalalete düşenler intibaha gelerek mukaddesatlarına sarılarak ulviyet peşinde koşmağa başlamışlar, imanlı kimseler iman meratibinde terakki ve tealî etmişler, yanlış itikadlarla miskinleşenler cevelan ve hareket haline gelerek dinî, ilmî, fennî sahalarda yüksek cihetine mâlik olmuşlardır. Risale-i Nurun kesretle neşrolunduğu mıntıkalarda sû-i istimal, hırsızlık, ahlâksızlık, serkeşlik kalkmış; hakikî müslümanlık yerleşmiştir. Risale-i Nur kafalara öyle bir manevî yasakçı yerleştirmiştir ki, bu nimete eren memurlar resmî zarf ve kâğıtları şahsî işlerinde istimalden korkmaya başlamışlardır. Risale-i Nuru dikkat ve tefekkürle okuyan tahsil gençliği aldığı tahkikî iman derslerinin sağladığı iman kuvvetiyle menfîliklerden çekilip; ilim, irfan, terakki ve teâlî iştiyakıyla hummalı ve nuranî çalışmaların başından kalkamayacak bir hale gelmiş, vaktin kıymetini idrak gibi en mühim bir haslete mâlik olmuşlardır. Bunun içindir ki, eserleri temin edebilmek için günlerce iktisad hayatı yaşayarak para artırmak gayreti (ile) çırpınan gençler vardır. Devr-i sâbıktaki gizli din düşmanları bu eserlerin neşrine mani olmak için tertip ettikleri aleyhteki bütün planlar inayet-i İlahiye ile lehine çevrilmiş. Bediüzzaman hapiste tecrid-i mutlakla ve istibdad-ı mutlakın eşedd-i zulmüyle mahvedilmesine çalıştırılırken eserlerin neşriyatı Anadolu, âlem-i İslâm ve Amerika’ya kadar intişar etmiş. İstanbul ve Amerika Üniversitesi’nde tehacüm ve iştiyakla okunarak o yüksek hakikat menbaı eserler kendi kendini neşretmiştir. Bugün birçok imanlı gençler Risale-i Nur’a medyun ve müteşekkirdirler. Ve her iki üniversitedeki dinî kalkınma ve uyanış, Risale-i Nur eczalarının netice ve sünbülleridir.

Evet Efendim! Risale-i Nur’a manevî halaskârımız diye sarılan biz gençler şu kat’î kanaata varmışızdır ki; eğer Bediüzzaman Hazretleri vatan ve milleti mahv u perişan etmeğe matuf en müthiş ve tahripçi savletler hengâmında, en ağır şartlar içerisinde eserlerini yazmak kahramanlığını yapmasa idi ve o hârika eserlerle iman ve İslâmiyet ve Kur’anı muhafaza ve müdafaa etmese idi, yüzbinlerle kardeşlerimiz Risale-i Nur’la tenvir edilmese idi, bu vatan çoktan elimizden gidecek ve dinsizlik hâkim olacaktı ve Risale-i Nur’un sünbül ve meyvesi olan bugünkü kurtuluş mümkün olamayacaktı. 25 seneden beri Anadolu’nun her tarafında intişar eden Risale-i Nur eczaları şaşaasız, sessiz, gürültüsüz, mütevazi bir tarzda bugünkü zaferin kazanılmasında en büyük ve fakat en gösterişsiz bir tarzda rol oynamış, bu mübarek vatan ve milletin ve âlem-i İslâmın büyük bayramlarının mukaddimesini temin etmiştir. İşte millet ve gençliğimizin imanını kurtardığı ve Risale-i Nur’un büyük mecmualarından âlem-i İslâmın mühim merkezlerine gitmesiyle o dindar memleketlerde dinsiz bir devlet tarafından Türkiye aleyhinde yapılan propagandaları kırdığı ve milyonlarca müslümanların Türkiye’ye karşı olan uhuvvetini muhafaza ettiği ve daha da umumî ve küllî bir surette edeceği için Bediüzzaman senelerden beri mütemadiyen gizlenmekte, tanıtılmamakta ve çürütülmeğe ve ondört defa zehirletilmek suretiyle suikastlerle imha edilmeğe çalışılmakta idi. Fakat onun eserlerindeki hakikat pek yüksek ve pek kuvvetli olduğu için tarihte hiçbir ilim adamına yapılmayan eşedd-i zulüm ve istibdad, bu müellif ve mütefekkirin şahsına yapıldığı halde katiyyen beş para etmedi. Bilakis emsalsiz işkence ve taarruzlar, eserlerin kesretle intişarına medar oldu. Nihayet Cenab-ı Hak antidemokratik cebirlere nihayet verecek ve bu istibdadı da yıkacak olan sizleri imdadımıza yetiştirdi. Bunun içindir ki sizlere gayet derecede mühim ve Meclis’te halledilmesi ihtiyaç lüzumu şedid ve âcil olan vatan ve millet ve âlem-i İslâm ölçüsünde bir hakikatı şu takdim eylediğimiz tarihçe-i hayatla ifşa etmeğe muvaffak olabilmişsek, üniversite gençliğinin uhdesindeki kudsî vazifelerden en mühimmine muvaffak olmanın sevinciyle Cenab-ı Hakk’a hadsiz şükürler edeceğiz.

Bununla beraber Kur’an-ı Hakîm’in bu asırdaki bir mu’cize-i maneviyesi olması haysiyetiyle vatan ve millet ve gençliğimizin ve âlem-i İslâmın şiddetli ihtiyacını tam karşılayacak kuvvet ve mahiyette olan ve bunun için bu vatan ve milletin her sahadaki refah ve saadetini temin edecek hârika ve muazzam bir eser külliyatının müellifine tamamen serbestiyet verilerek, eserlerin fazla miktarda neşredilip hususan gençliğimizin imdadına yetiştirilmesine imkân verilmesinde ve yalnız ve yalnız particilik namına ve iktidarın elden gitmesi tevehhümüyle ve eserlerin neşrine mani olmak kasdıyla ve fahrî avukatların Demokrat olmaları sebebiyle Afyon Ağır Ceza muhakemesinde mahkûmiyeti mûcib en küçük bir delil bulamadıkları halde kanunsuz ve kasdî uzatılan mahkemelere son verilmesinde gayret ve himmetinizi istirham eder, hürmetle ellerinizden öperiz. Kat’î kanaatlarımıza bürhan ve hüccet olarak ta 130 parçadan mürekkeb Risale-i Nur Külliyatı’nı ve müellifinin mütevazi tarihçe-i hayatını yüksek irfan ve vicdanlarınıza arz ve takdim ediyoruz.

*Üniversite Nur Talebeleri namına,*
*Edebiyat Fakültesinden,Yusuf Ziya Arun*
*Edebiyat Fakültesinden, Muhsin Alev*
*Teknik Üniversite’den, Nur Ziya Aksun*
