---
title: "Emirdağ-II 767 : Son gönderdiğiniz iki formayı aldık"
no: 767
id: "E2-767"
konu: "Son gönderdiğiniz iki formayı aldık"
bolge: "Emirdağ-II"
donem: "Emirdağ 2 Dönemi"
date: 
yazar: "Said Nursî"
---

# Emirdağ-II 767 : Son gönderdiğiniz iki formayı aldık

<p class="arabic" dir="rtl" title="Meal: “Her türlü noksan sıfatlardan yüce olan Allah’ın adıyla.”">بِاسْمِهِ سُبْحَانَهُ</p>

<p class="arabic" dir="rtl" title="Meal: “Allah’ın selâmı, rahmeti ve bereketleri, üzerinize olsun.”">اَلسَّلاَمُ عَلَيْكُمْ وَرَحْمَةُ اللّٰهِ وَبَرَكَاتُهُ</p>

Aziz, kıymettar kardeşlerimiz!

**Evvelen**: Son gönderdiğiniz iki formayı aldık. Böylelikle orada beş forma daha kalıyor. Maşallah hem arabîlerinde hem türkçelerinde sehivler pek az ve cüzi. Sizleri ruh u canla tebrik ediyoruz. Sa’yiniz meşkur olsun. Üstadımız Hazretleri de pek çok selam ve dua ediyor.

**Saniyen**: Hastalar Risalesini müstakilen bin nüsha yaptırmanız o kadar münasip olmuşki binler şükrettik. Yalnız fiyatı hiç olmasa 50 kuruş olsun. “Ucuz alan ehemmiyetsiz bakar.” Risale-i Nur’un bir düsturudur. Bir de beyaz kağıttan -veya mümkünse biraz kalın olsa- kap geçirirseniz tam bir risale olur.

**Salisen**: Yeni icadlara dair haşiye cilt için İstanbul’a gittiğinde İnşallah yapılacak. Yalnız siz (5500 tahminen) nüshalara kâfi gelecek tarzda bastırsanız da İstanbul’da ayrıca matbaalara para vermeseler. Makasla satırlar halinde kesmek işini İstanbul yapar.

**Rabian**: Diyarbakırlı kardeşlerin gördükleri rüyalara Emirdağından kardeşlerimiz bir adet rüya daha yazıp ilave edilmek üzere gönderilecek. Üstadımızın tensibiyledir. Siz, içinde münasip görmediğiniz tabirler olursa tashih edersiniz. Çünkü onun tashihi pek acele olmuştu.

**Hamisen**: Mektubat mecmuasında naşirin ismi meselesini artık mektupla ifade etmek uzun olacak. Lemalar mecmuası bittiğinde kahraman Said kardeşimiz bir adet Üstadımız için orada ciltletir, hazırlar. Üstadımız Emirdağın’a bugünlerde gittiğinde biz Said kardeş için Atıf kardeş adresine “Özdemir’i bekliyoruz” diye bir telgraf çekeriz. Said kardeşimiz Lemalar mecmuasını alır, Emirdağına gelir, orada şifahen konuşuruz. Eğer tensip edersiniz.

Hepimiz hepinize binler selam ve dua edip muvaffakiyetler diliyoruz.

*el-Bâkî Hüve’l-Bâkî*
*Kardeşleriniz*
