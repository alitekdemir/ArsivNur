---
title: "Emirdağ-II 553 : Urfa ehl-i vukufuna cevap"
no: 553
id: "E2-553"
konu: "Urfa ehl-i vukufuna cevap"
bolge: "Emirdağ-II"
donem: "Emirdağ 2 Dönemi"
date: 
yazar: "Said Nursî"
---

# Emirdağ-II 553 : Urfa ehl-i vukufuna cevap

### Vukufsuz ehl-i vukufa cevap

Medar-ı hayret bir taarruzdur ki; kırk küsur sene evvel yazılmış ve mükerreren tab edilmiş bir meseleyi, Urfa ehl-i vukufu, bü­tün bütün yanlış mana vererek, hem güya bu sene yazılmış diye bir propaganda na­mını vermişler. O mesele de budur:

Eski harb-i umuminin bidayetinde ve içinde o harpte müttefikimiz olan Alman ile alâkamızı kırmak ve garplılaşmak perdesi altında bir Purutluğa, yani siyaseti din­sizliğe alet yapmağa çalışan bazı münafıklar, “Alman sosyalistlikle gidiyor, bizim dinimize zarar verecek” dediler. Ben de o zaman demiştim: “Sosyalistlik, İslami­yete ilişemez ve dinimize zarar veremez. Hem bizi sosyalistliğe sokamaz. Fakat garp­lılaşmak, İngiliz ve Fransızın medeniyetinin fena kısmı, bizim dinimizi kısmen terketmeye mukabil, zararlı bir medeniyete bizi mecbur edecekler. Onun fenalıkları iyiliklerine galebe eden böyle medeniyete, bizim müttefikimiz olan Almanın sosya­listliği, dinimize ilişmediği ve bizi sosyalistliğe sevk etmediği için tercih ediyoruz” diye o zaman demiştim. İşte meselenin hakikati bu iken, kırk küsür sene evvel bu mesele yazılmış ve neşredilmiş, kimse ilişmemiş ve mahkemelerde beraat görmüşlerdir.

Şimdi hasta olduğum için müddeiumumi ifademi almaya yanıma geldi ve dedi ki: “Urfa'daki ehl-i vukuf el-Hutbetu’ş-Şâmiye’nin zeylindeki vecizelerden ‘Sosyalistlik, garbî medeniyetlere müreccahtır’ diye olan kelimesine Bolşevikliğin lehinde bir propaganda yapıyor" demişler.

Ben de dedim: Bolşeviklik ayrı, sosyalistlik ayrıdır. Sosyalist Alman nerede, komünist Rus nerede? Hem bu kadar manasız, kırk küsür sene evvel yazılan bir meseleden dolayı Nur'un Urfa'daki üç kahraman talebelerini hapis ettiler.

Yine müddeî-yi umûmî dedi ki: Ehl-i vukuf, bir cümleyi daha medâr-ı mesuliyet yapıyor. O da sizin M. Kemal’e: “Kemal! Namaz kılmayan haindir!” dediğindir. Hem namaz kılanlarla, kılmayanlar arasında bir tefrika sokuyor. O halde suçludur.

Ben de dedim: Yüzer âyât-ı Kuraniyede müslümanlar için en büyük hakikat, imandan sonra namaz olduğunu mükerreren emir ediyor. Hem o zaman Meclis-i Mebusanda benim M. Kemal'e bu sözü söylediğim halde o bana ilişmediği ve itiraz etmediği halde, otuzbeş sene sonra böyle vukufsuz ehl-i vukuf yanlış raporlarıyla Nur'un kahraman fedailerine ilişmek bence Rus hesabına bir propagandadır veya Rus hesabına propagandaya alet olmuşlardır ki; Kuran'ın hakaikiyle komünist Rus'a cephe alan ve tam mücadele eden dinin fedailerine ilişiyorlar.

*Said Nursi*
