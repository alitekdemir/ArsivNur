---
title: "Emirdağ-II 706 : Risale-i nura saldırılar dolayısıyla gelen musibetler"
no: 706
id: "E2-706"
konu: "Risale-i nura saldırılar dolayısıyla gelen musibetler"
bolge: "Emirdağ"
donem: "Emirdağ 2 Dönemi"
date: 
yazar: "Said Nursî"
---

# Emirdağ-II 706 : Risale-i nura saldırılar dolayısıyla gelen musibetler

<p class="arabic" dir="rtl" title="Meal: “Her türlü noksan sıfatlardan yüce olan Allah’ın adıyla.”">بِاسْمِهِ سُبْحَانَهُ</p>

<p class="arabic" dir="rtl" title="Meal: “Allah’ın selâmı, rahmeti ve bereketleri, ebedî ve dâimî olarak üzerinize olsun.”">اَلسَّلاَمُ عَلَيْكُمْ وَرَحْمَةُ اللّٰهِ وَبَرَكَاتُهُ اَبَدًا دَائِمًا</p>

<p class="takdim">[Belaların def’ine bir vesile olması çok tecrübelerle sabit olan Risale-i Nur’un okumasının devamına mani olan, vatan millet zararına ecnebi hesabına çalışanlara karşı Nur Talebeleri mümkün oldukça Nurların okunmasını tatil etmemek için bu aşağıdaki kanaatimizi kaleme aldık.]</p>

**Evvelen:** Beşeriyetten ekserisinin hatası ile bela-yı umumi; adaletin muktezası olarak zelzele, seylap, tufan, yangın şeklinde kendilerini gösterirler. Bu bela-yı umumiyeye karşı çıkacak ancak umumi bir sadaka lazımdır ki, dinsizlerin zalimlerin hatası biçare masum ehl-i imanı incitmesin. Her ne zaman Din, İman, Kuran ve Mukaddesata küfür hesabına hücum ederek dinsizliğin zehirli perdesini üzerine çekmeğe gayret edip ehl-i imana ilişseler; tecrübeler ve hadiselerle kati olarak sabit olmuş ki hava ağlayıp gözünden karı, yağmuru bütün şiddetiyle dökerek zemine inmesiyle nehirlerin kabarmasına yükselmesine güya emir edip o intizamlı hareketlerini tahrik ederler. Zemin ise duyduğu acı teessür ve elemden hiddet edip titreyerek üzerindeki beşeriyete, akıllarını başlarına almaları ve intibaha gelmeleri için gadab-ı ilahiyenin ihtarını titremesinden hasıl olan zarar ve ziyanıyla gösterir.

**Saniyen:** Ehl-i iman için en makbul bir sadaka, en müstecab bir dua, en mühim bir silah, en nafi bir ilaç Kuran-ı Kerim’dir ki; Cenab-ı Erhamurrâhimîn bu kudsi kelamını okuyan ehl-i imana, her bir harfi başına en az on sevap veriyor. Eğer tefekkür ederek manasını anlasa, yüz belki bin sevaba mazhar olur. Ve hem umumi bir sadaka olduğundan belaların def’ine en müessir bir vesile oluyor.

**Salisen:** Bu zamanda Kuran-ı Kerim’in hakiki manasını herkese tam gösteren ve hiçbir şeye alet edilmeyen ve hiçbir kuvvete boyun eymeyip mağlup olmayan ve herkesin imanını takviye ederek her kafaya ve kalbe o Kuran’ın yasakçı ayetlerini birer zabıta ve asayiş memuru olarak diken, emniyet ve asayişi muhafazada gayet mühim bir vazife gören Risale-i Nur; elbette belaların ve musibetlerin def’ine en makbul bir sadaka olması güneş gibi açık, ay gibi bedihidir.

**Rabian:** Bizim kati olarak kanaatimiz gelmiş ki, her ne zaman Risale-i Nur’a dinsizlerin komünistlerin zındıkların ve masonların pis parmakları karışıp Adliye eliyle müsadere edilse ve okunması tatil edilse, muhakkak havanın ağlayıp zeminin hiddet etmesi görülüyor. İşte bu defa da bu mevsimde ömrümüzde hiç görmediğimiz 28 Şubatta başlayan kar afatı 3 gün devam etmek suretiyle en mutedil mıntıkalarda bile dehşetli fırtına ve soğuk yaparak yolların kapanmasıyla vesaitlerin durmasına nehirlerin kabarmasıyla evlerin yıkılmasına tarla ve bahçelerin bozulmasına ve birçok canlı hayvanların ölümlerine sebeb olmuşlardır.[^1]

Bu mübarek eserlerin tatil edilmesi daha devam ederse bu mübarek vatana ve millete bu musibetin devamından hakikaten korkuyoruz. Vatan ve milletin saadet ve selameti için biz tekrar bu risaleleri okumakla her türlü gelecek şahsi ceza ve tazyiklerini ruh u canımızla kabul edip Cenab-ı Erhamurrâhimîn’den bu masum çoluk çocuk ve ihtiyarların necatlarına dua ve iltica edeceğiz.

Haşiye: Nur’un kahramanı Hüsrev Asa-yı Musa risalesinde gayet zahir bir şekilde bildirmiş ki; Denizli Hapishanesine sevk edilmek için Risale-i Nur Talebelerinin ellerindeki mevcud bulunan bütün risaleleri topladıkları zamanda hiç görülmedik bir zelzele olmuş ki pek çok zayiat bu vesile ile verilmiştir. O zelzele de şimdiki bu kar musibetine tevafuk ediyor ki, o da Şubat içinde oluşu hiç te tesadüfe benzemiyor.

*Nur Talebeleri*

***
[^1]: Bu makalenin intişarından 10 gün sonra tahripçi, hem devam eden zelzeleler başlayıp küre-i arz küre-i havanın itirazını hareketleriyle tasdik ettiler.
