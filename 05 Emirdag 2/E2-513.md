---
title: "Emirdağ-II 513 : Salih Özcan’ın, İstanbul Üniversitesi nurcularına mektubu"
no: 513
id: "E2-513"
konu: "Salih Özcan’ın, İstanbul Üniversitesi nurcularına mektubu"
bolge: "Emirdağ-II"
donem: "Emirdağ 2 Dönemi"
date: 
yazar: "Said Nursî"
---

# Emirdağ-II 513 : Salih Özcan’ın, İstanbul Üniversitesi nurcularına mektubu

<p class="arabic" dir="rtl" title="Meal: “Subhân Allah’ın adıyla” * “Hiçbir şey yoktur ki O'nu hamd ile tesbih etmesin” [İsrâ 17:44]">بِاسْمِهِ سُبْحَانَهُ * وَاِنْ مِنْ شَىْءٍ اِلاَّ يُسَبِّحُ بِحَمْدِهِ</p>

Aziz, sıddık İstanbul Üniversitesindeki nurcu kardeşler! Bu mübarek ayda Allah’ın rahmeti üzerinizden eksilmesin, âmin sümme âmin.

**Evvela:** Bizim davamız hak ve hakikat davasıdır. Bütün cihanı zulmetten nura kavuşturacak ancak bu dava olabilir. Bu dava nurunu Kur’an’dan almış. Sönmeden ebediyen nur saçacak bir davadır. Bu davanın sahibi de dünyada yekta olduğunu bütün ulemalar şehadet etmektedir. Böyle olduğu halde böyle bir davayı bilmeyen, öğrenmeyen veya öğrenmek istemeyen bu nuru göremeyen o gafillere veyl olsun. Acırım o zavallılara ki Allah yolunu bilmezler. Fakat küfrün bin bir şeytanetine vakıf kimselerdir. Onlar bilsinler ki Allah’ı unutup nefislerine uyanların mekânları <span class="arabic" dir="rtl" title="Meal: “Çok kötü bir dönüş yeri olan Cehennem”">جَهَنَّمُ وَبِئْسَ الْمَصِيرُ</span> dir. Onu bilmek lazım ki, er geç hak zulme galebe çalacaktır. Nur risalesi dünyayı Kur’an yolunda yürütmek için memur edilmiş bir risaledir. Bunun böyle olduğunu bilmek, yapmak ve yaptırmak bizim vazifemizdir. Biz bu vazifeyi yapmadığımız takdirde Nur’a layık talebeler olamayız. Layık talebeler olabilmek için Nur hakikatini tahsil etmek ve onunla mücehhez olarak hiç çekilmeden, bıkmadan ve yorulmadan herkese anlatmak ve duyurmak ve safımıza elemanlar kazandırmamız lazımdır.

**Saniyen:** Ben Urfa’ya gelir gelmez Nur risalesinin gaye ve mahiyetini temiz tanıdığım arkadaşlara anlatmaya başladım. Hamd olsun, birkaç gün gibi kısa bir zamanda yirmiye yakın temiz vatandaşı bizim safımıza kattım. İnşallah yakın bir zamanda bunun on misli kadar çoğalırız. Onu unutmayalım ki biz kalubeladan beri ihvanız. Çalışmalarımız rızâen lillahtır. Bizler ki hizbü’l müminînden olmaya çalışıyoruz. Daima Allah için küfür ve dalaletle çarpışacağız.

Bana göndermiş olduğunuz Nur kitapları Urfa’da elden ele dolaşmaya başladı. Urfa milletvekillerinden iki tanesi Üstad’ın bütün kitaplarını ayrı ayrı istiyorlar. Birisi Üstadı evvelden tanıyor. Mustafa Kemal’in nefyettiklerinden birisidir. Çok dindar bir zattır. Diğer vekil de Urfa müftüsünün oğludur ki, kitapları bana gönderiniz. Ben onlara veririm. Bende olan paranızın bir kısmını gönderiyorum. Diğer kısmını temmuz onbeşine kadar inşaallah gönderirim.

**Salisen:** Muhaberenizi bizden kesmeyiniz. Olan bitenden bizi haberdar ediniz. Bizim safımıza meşhur vaiz Hafız Ömer girdi. Bundan sonra her vaazında Nur risalesinden bahsedeceğini söyledi.

**Rabian:** Yeni yazmış olduğunuz Üstadın Tarihçe-i Hayatından birkaç tane bana gönderiniz. Sözler’den birkaç tane yine bana gönderiniz. Duyduğuma göre Üstada gelen mektupları tamim ediyorsunuz. Mümkün ise bana da gönderiniz. Ben de o iksirden içeyim. Üstadın eserlerini ne kadar içsem, okusam yine okumak istiyorum. Zira onlarda hayat var. Ne mutlu o hayatı tadanlara!

Kardeşim! Üstada mektup gönderirseniz benim hürmetle ellerinden öptüğümü ve duasını rica ettiğimi lütfen söyleyiniz. Sonsuz hürmetlerimi sunar, hasretle gözlerinizden öperim. Hepiniz Allah’a emanet olunuz.

*Kardeşiniz*
*Salih Özcan*
