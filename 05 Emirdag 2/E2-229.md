---
title: "Emirdağ-II 229 : Siz mi dine hasım değildiniz? (Sebilürreşad)"
no: 229
id: "E2-229"
konu: "Siz mi dine hasım değildiniz? (Sebilürreşad)"
bolge: "Emirdağ-II"
donem: "Emirdağ 2 Dönemi"
date: 
yazar: "Said Nursî"
---

# Emirdağ-II 229 : Siz mi dine hasım değildiniz? (Sebilürreşad)

<p class="takdim">[Sebilürreşad’ın son nüshasından bir parçadır - Said Nursi]</p>

## Siz mi dine hasım değildiniz? Siz mi dine baskı yapmadınız?

İzmit Halk Partisi kongresinde sabık başbakan M. Şemseddin Günaltay üstadımız şöyle demiştir: “Buraya gelirken diğer partilerin Halk Partisine dinsizlik isnad ettikleri yolunda şikayetler duydum. Biz dine bütün ulviyet ve kudsiyetiyle inanmış olduğumuz için onu siyaset ağrazlarıyla lekelemeyecek bir yükseklikte tutmayı hedef edinmişizdir. Dini siyasete karıştırmayacağız. Çünkü böyle bir hareketle bizzat dine ihanet etmiş oluruz. Müslümanlık icabı olarak din; müminin vicdanıyla Allah arasında bir sırdır. Bunun tezahürünü daima iktidarda iken de serbest bıraktık ve koruduk. Daima da öyle olacaktır.”

Halk Partisinin müfrit liderinin bir çeyrek asır zarfında dine, din ehline ve din müesseselerine karşı yaptığı zulüm ve baskılara bütün millet şahiddir. Milletin en derin, en samimi hislerine pervasız tecavüz etmeyi şiar edinmiş, her fırsattan bilistifade milletin kalbine hançer sokmaktan geri durmamıştır. Laikliği maske yaparak Laikliğe aykırı olarak yapmadık fenalık, yapmadık hakaret bırakmamıştır.

Günaltay Üstadımıza sorarız: Mekteplerden din dersini kim kaldırdı? Müslüman çocuklarını dinsiz, imansız yetiştirmek isteyen kimdi? Mekteplerde Din ile, Allah ve Peygamberle istihza eden, çocuklara Komünist fikirlerini aşılayan kimdi? İçlerinde Kuran ayetleri yazılı diye din kitaplarını memleketin her tarafından toplatıp imha eden, Kuran cüzü satanları tehdit eden, Kuran cüzlerini parçalatıp yaktıran kimdi? Bütün İslam din müesseselerinin kapılarına zincir vuran, içki sofralarında “Bu gün kırkbin softanın ocağını yıktık” diye övünenler kimlerdi?

Ezan-ı Muhammedîyi Kuran lisanıyla okuyanları Cami'lerde Allahu Ekber diye Kamet getirenleri zindanlarda çürüten, tekbir sadalarını “hortlamak” la vasıflandıran kimdi? Din namına cemiyet teşkilini meneden, öte tarafta hıristiyanları, yahudi ve masonları istediği gibi cemiyet teşkil etmekte serbest bırakan, ahkâm-ı Diniyeden bahsedenleri dehşete düşürmek için kâtillere , cânilere verilen cezayı onlara reva gören kimdi? Camilerde Kuran okuyan ve okutanları cürm-ü meşhut mahkemelerine sevkeden, çocukları, Kuran okuyan hafızları karşıdan dinlemekten bile meneden kimdi?

Millet kürsüsünde “Din zehirdir” diye bağıran, “Bu milletin kafasından din fikrini sökmek için bize daha otuz sene lazım. Benim dinsizliğim taassup derecesindedir” diye dine karşı daha büyük suikastlar hazırlayan ve “Peygamberin Medine’de koyduğu ayetler devletçiliğe aittir, bizi alakadar etmez” diyen Başbakanlar kimlerdi?

Halk evlerine dinî derslerin girmesini yasak eden, Mecliste bir millet vekilinin millet kürsüsünden söylediği vecihle: “Millet vekillerine Allah bile dedirtmeyen” kimdi? Din ulemasını, din adamlarını tahkir ve tezlil eden, sefalet içinde süründüren, dilenecek hale getiren kimdi? Alay sancaklarında yazılı olan kelime-i tevhidi, alay imamlarını, alay müftülerini kaldıran kimdi?

Ayet yazılı âbideleri, kitabeleri parçalatan, Ayasofya’da Allah, Muhammed ve Hulefa-i Raşidîn'in isimleri yazılı levhaları asırlardan beri durduğu yerden indiren ve cami dışına çıkarıp görünmez bir yerde parçalatmak isteyen, fakat kapıdan çıkmadığı için Caminin bir köşesine atan.. Ve Bulgaristan'da dünyanın her tarafından gelen muhtelif Hristiyan murahhaslardan mürekkep toplantıya, buradan hususî murahhas gönderen.. ve orada alınan kararlar mucibince Ayasofya’yı camilikten çıkarıp müze haline getiren, Amerika’dan mimarlar celb edip Allah, Peygamber ve Hulefa-i Raşidîn levhalarının arkasındaki Bizans putlarını bin itina ile meydana çıkaran kimdi? [^1] Zikrullah ile meşgul olan yerleri kapatan, din ve millet ulularının türbelerini seddeden, din ve millet düşmanı Farmason localarını açan kimdi?

Park otelde müzik çalarken ve dans ederken; Mimar Sinan asrından, Ayaz Paşa Camiinde ezan okumaya başlandığı sırada, ötedenberi adet olduğu vecihle müzik susunca “Ne oldu?” diye soran, “Efendim Ezan okunuyorda, adet vechiyle hürmeten müzik sükût etti” cevabına karşı: “Haydi devam” diye müzik ve dansı devam ettiren.. ferdası, Belediye amelesine minareyi yıktıran ve bir daha oradan ezan okutmayan, Camii de Park Otel artistlerinin elbise gardrobu yaptıran kimdi?

Bahçe kapıda Hidayet Camiini Türk Ticaret Bankası’nın kokmuş deri deposu yapan.. Mercan’da Sultan Hanım’ın Saman-i Sanî Camiini ermeni ve yahudilere veren.. mihrabında bir yahudi kızı oturtan.. minaresini fabrika bacası haline getiren.. Unkapanındaki Camii Yahudi Lastik Tamirhanesi yaptıran.. Cerrahpaşadaki Şemseddin Molla Camiinin tabanlarını söktüren, odun deposu yaptıran.. Tahtakalede Sultan Fâtih’in kumandanlarından Samas-ı Evvel Camiini paçavra deposu haline sokturan.. Şehzadebaşındaki Burmalı Mescid denilen ve minaresi dünyada emsali olmayan bir camii, marangozhane yaptıran.. Dolmabahçe Camiini müze haline getiren.. Şehreminde Halkevinin karşısında Sultan Fatihin ilk Cuma namazını kıldığı cami karşısındaki Cumhuriyet Halk Partisini ziyareti sırasında: “Halk Partisinin şerefini ihlal ediyor, kaldırın!” diye Halk Parti Başkanı Ahmet Bican’a emir veren.. [^2] Göksu Kasrı karşısında Sultan Aziz Camiinin bir akşam keyfi sırasında kaldırılmasını emreden, mihrabını dans salonu haline getiren.. Heybeli Camiindeki ezan sesinden rahatsız olarak, yıkılmasını emreden.. Balat'ta Muhyiddin Hamamî Camiinin mihrabını demirci ocağı yaptıran.. Çarşıkapıdaki Piri Camiini kalıpçı İstafana veren kimdi? Beytullah’ın, Kabe-i Muazzama’nın resimlerini camilerden ve kitapçılardan toplatan.. Camilerde mihrapların etrafındaki mumların üstünde yazılı “Maşaallah” kelimelerini kazıtan kimdi?

Komünistlik teşekküllerini vücuda getiren.. mekteplere komünistlik sokan.. mualimlerle dini tahkir ettiren.. köy enstitülerini komünist muallimlerle dolduran.. milliyetçi gençleri en ağır işkenceler altında inleten kimdi?

Süt ana ve süt kardeşle evlenmeyi meneden hükümleri “Ben süt ana, yoğurt ana tanımam” diye istihfaf eden.. yüzlerce milyon müslümanın mukaddes peygamberini “Arap Muhammed” diye alay mevzuu yapan kimdi, kimlerdi?

***
[^1]: Bulgaristan’da toplanan Bizans eserlerini, ...... Kongresinde neler konuşulduğu nelere karar verildiği, buradan kimin emriyle ve hangi milletvekili murahhas olarak gittiği hakkında mütevazzıfan Bulgaristanlı Avukat Halil Bey'in verdiği raporlar; Ankara Erkân-ı Harbiye arşivinde mahfuzdur. Yunan Sefirine Ayasofya'nın müze yapıldığını söyledikleri zaman “nasıl olur?” demiş inanmamış, sevincinden çılgına dönmüş.
[^2]: Binaenaleyh Halk Partisi Reisi camii yıktırdığından dolayı 25 sene vicdan azabı çektikten sonra geçen sene bir dernek kurarak para toplamış 150 bin liraya bu camii yeniden yaptırmıştır.
