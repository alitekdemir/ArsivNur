---
title: "Emirdağ-II 435 : Abdullah Yeğin’in, Mersin Valisi ve Tarsus Kaymakamı’na gönderdiği bir mektup"
no: 435
id: "E2-435"
konu: "Abdullah Yeğin’in, Mersin Valisi ve Tarsus Kaymakamı’na gönderdiği bir mektup"
bolge: "Emirdağ-II"
donem: "Emirdağ 2 Dönemi"
date: 
yazar: "Said Nursî"
---

# Emirdağ-II 435 : Abdullah Yeğin’in, Mersin Valisi ve Tarsus Kaymakamı’na gönderdiği bir mektup

<p class="takdim">[Mersin Valisi ve Tarsus Kaymakamı’na gönderilen mektubu siz aziz Üstadımıza bera-yı malûmat takdim ediyoruz.]</p>

Muhterem Efendim!

Bazı yerlerde, medar-ı saadetimiz olan Risale-i Nurlardan bir kısmının her ne sebeble olduğunu anlayamamakla beraber tedkik edilmek üzere müsaderesini işittiğimiz zaman müteessir olmuştuk. Zira yüzbinlerce Anadolu kahraman Türk halkının ve hâriçte çokların imanlarını kurtarıp hayat-ı içtimaiyenin üssü’l-esası olan ahlâk, fazilet, hürmet, muhabbet, uhuvvet, itaat, faaliyet gibi ulvî hisleri telkin ile bu vatanın anarşilikten muhafazasında büyük hizmeti olan 130 parça Risale-i Nur Külliyatı Isparta, Denizli, Ankara hükümetlerinin ellerine geçtiği ve tam tedkik neticesinde beraet kazandığı ve üç defa Temyiz Mahkemesi de aynı kararda ısrar ettiği, hattâ son Afyon Mahkemesi adaletten uzak bir garazla, başka nam ve hesapla çok çalıştığı halde bir suç bulamayıp tam bir mağlubiyetle ancak kanaat-ı vicdaniye ile verdiği altı ay mahkûmiyet kararını Temyiz esasından bozarak, “Eğer Denizli Ağırceza Mahkemesi kararı hatalı dahi olsa, o hüküm sanıklar lehinde kat’iyyet kesbetmiş olduğundan tekrar muhakeme edilemez” dediği halde ve hürriyet-i vicdan düsturu ile dinsizlere ilişilmediği halde; Kur’an hakikatlarını tefsir eden, onun hakkaniyeti yüksekliğini iki kerre iki dört eder gibi kat’î isbat eden ve Kur’anın elinde bir elmas kılınç hükmünde onun nurunu etrafa 20 seneden beri mücahidane neşredip dinsiz feylesoflara meydan okuyan ve kâinatın manasız kışrını yırtıp onun manidar ve güzel hakiki yüzünü gösterip dünya ve âhiret saadetini temin edecek düsturları veren ve medar-ı itiraz ve şüphe olmuş âyetler hakkında medeniyetin itirazlarına tam cevap verip susturan, ikna ve isbat eden ilmî, felsefî, edebî eserler hakkında yine mi eski zihniyetle harekette devam ediliyor diye kafalarımızda bir istifham uyandığı aynı zamanda, bizi mesrur edip sevindiren şu haberi aldık: “Tarsus’ta müsadere edilen risaleler, kanunun ruhuna uygun bir tedkikten sonra iade edilmiş.”

Memleketimizde sizin gibi hak ve hakikatı anlamak ve onun namına hareket etmek isteyen münevver ve iyi kaymakam ve devlet adamlarımız bulundukça, bu kahraman ve fedakâr milletimizin bir ân evvel yükseleceğine, hakikatın çok kısa bir zaman içerisinde aydınlanacağına kat’î kanaatımız vardır. Bir zamanlar İslâmiyete bayraktarlık etmek suretiyle dünyayı titretmiş ve en ileri medeniyet seviyesine yükselmiş bulunan kahraman, mübarek bir ecdadın torunları başlarında bulunan hak ve hakikat müdafii, faziletli, ve değerli vali, kaymakam ve idarecilerimize cidden minnettarız. Sizler var olun, sağ olun. Bizler örnek hareketlerinizle arkanızda daima beraberiz. İmanımız, ümidimiz yüksektir. Elimizde sahip olduğumuz Kuran-ı Hakîm’in en yüce düsturları sayesinde, istikbalin nurlu ufuklarına doğru en derin bir hızla yürüyoruz. Allah’tan hayırlı muvaffakiyetler diler, içten sevgi ve selamlarımızı sunar, hürmetle ellerinizden öperiz efendim.

*Sizlere minnettar kalan üniversite Nur talebeleri namına*
*Abdullah*

***

1. Abdullah Yeğin’in Vali’ye yazdığı mektubun sureti ve mektubun Emniyet Müdürlüğü tarafından bildirimi (Arşiv Belgeleri Işığında Bediüzzaman, c.5, s.220)
![[Emirdag2-435-Suret1.jpg|300]]
![[Emirdag2-435-Suret2.jpg|300]]

