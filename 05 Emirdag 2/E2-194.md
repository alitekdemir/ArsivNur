---
title: "Emirdağ-II 194 : Cemiyetçilik ithamına karşı, Zübeyir’in bazı ifşaâtı"
no: 194
id: "E2-194"
konu: "Cemiyetçilik ithamına karşı, Zübeyir’in bazı ifşaâtı"
bolge: "Emirdağ-II"
donem: "Emirdağ 2 Dönemi"
date: 
yazar: "Said Nursî"
---

# Emirdağ-II 194 : Cemiyetçilik ithamına karşı, Zübeyir’in bazı ifşaâtı

### Ben mühim bir sırrı ifşa etmeğe mecbur oldum ki:

Bu beş altı senedir hizmetinde bulunduğum Üstadım Said Nursî’nin acip bir hâsiyeti budur ki: İnsanlardan hatta en yakın dostundan ve akrabasından görüşmek istemiyor. Hatta 20 sene talebesi ve hayatta kalan tek bir kardeşini yakınında olduğu ve 30 senedir görmediği halde görüşmek için çağırmıyor. Fıtratında öyle bir inziva var ki; zaruret-i kat’î olmazsa ve Nur dersinden bir hakikat-i imaniye olmazsa, halklarla konuşmak katiyyen istemiyor. Hatta beni de daima hizmetinde bulunduğum halde dört beş günde bir defa benimle ciddi konuşmuyor; konuşsa da bir şaka suretinde konuşuyor. Benden çok ziyade sâdıkane hizmet eden kardeşlerim içinde beni hizmetine tercihi; ben bu sırr-ı inzivayı ve tevehhuşu bozmamak fıtratımda bir seciye olduğundandır. Hatta bazı bana “Taşsın, hayvansın, o cihette seni tercih ediyorum.” der. Biz bütün yakın talebeleri biliyoruz ki nasıl maddi hediyeyi kabul etmiyor, manevi bir hediye olan hürmetkarane bir hizmeti de istemiyor, istiskal ediyor.

Hem dünyada hiçbir malı, mülkü, hanesi olmadığı gibi öyle de kendine hiçbir kemalât vermiyor. “Ben müflis, miskin bir adamım. Hazine-i Kur’aniye’nin bir hizmetkârıyım.” der. Ben bu kaç senedir en gizli sırrına vakıf olduğum halde, benlik, enaniyeti ima edecek bir seciyesini bulamadım. Risale-i Nur’da yazdığı gibi acz-i mutlak, fakr-ı mutlak seciyesi ile daima şükür, sabır seciyesini görüyordum. Bütün vazifesi, hissiyatı Kur’an-ı Hakîm’in hakaik-i imaniye derslerinden kendine bulduğu ilaçları, tiryakları, ehl-i imana da bildirmek bir vazife-i fıtriyesi olduğunu ben ve bütün kardeşlerimiz biliyoruz görüyoruz.

Musibet belalar geldiği vakitte bizlere der: “Vazifemiz hizmettir. Muvaffakıyet muzafferiyet vazifemiz değil, o vazife-i ilahiyedir. Vazife-i ilahiyyeye karışmak haddimiz değil.” diye zalim düşmanlarına da beddua etmiyor.

Hem yine bütün kardeşlerimiz biliyorlar. 35 senedir:

<p class="arabic" dir="rtl" title="Meal: “Şeytandan ve siyasetten Allah’a sığınırım.”">اَعُوذُ بِاللّٰهِ مِنَ الشَّيْطَانِ وَالسِّيَاسَةِ</p>

deyip siyaseti terk ettiği gibi 35 senedir, bir buçuk sene müstesna, hiçbir gazeteyi okumak dinlemek istemedi. Yalnız düvel-i islamiye’nin teşekkülünde ve hristiyan âleminde şiddetli bir dinsizlik, bolşevizm; islamiyetin hakikatine karşı mübarezesi noktasında bir buçuk senedir yeni harf bilmediği halde ben bazı merak ettiği nokta için dinlettiriyordum.

Acaba bu kadar infirad, inziva bir hayata sahip olan ve böyle bir acip seciyede bulunan ve dünyanın en yüksek şeylerine beş para ehemmiyet vermediği ve bu kadar musibetlere giriftar olduğu halde, menfîce hareket etmediği, müdafaatında dediği gibi “28 senedeki bana edilen emsalsiz işkencelere sekiz günde intikamımı alabilirdim.” Fakat Kur’an’ın bir kanun-u esasisi olan:

<p class="arabic" dir="rtl" title="Meal: “Hiçbir günahkâr başka bir günahkârın yükünü yüklenmez.” [En’âm Sûresi, 6:164; İsrâ Sûresi, 17:15; Fâtır Sûresi, 35:18; Zümer Sûresi, 39:7]">وَلاَ تَزِرُ وَازِرَةٌ وِزْرَ اُخْرٰى</p>

sırrıyla asayişi bütün kuvvetiyle muhafaza için o işkenceli zulümlere karşı menfîce hareket etmediği mahkemelerce tahakkuk etti. Acaba böyle bir adamın siyasi cemiyetlerle münasebeti olabilir mi?

Eğer onun Nur talebelerine üstadlığı itibariyle “cemiyet” namı verilse, bütün vaizlere ve muallimlere ve imamlara cemiyet namı vermek gibidir. Belki onun hizmet-i imaniyesi hâricî dâhilî düşmanlara karşı bir manevi mücahede olduğu itibariyle ona “cemiyetçi” denilse bütün zabıtalara, taburlara “cemiyet” namı vermek lazım gelir. O uhuvvet-i islamiye itibariyle bütün hayatında bütün Müslümanlara bir irtibat ve tesanüd ve muhabbeti taşıdığı halde ona “cemiyetçi” demek hilaf-ı hakikattir. Âlem-i İslam’ın mecmuuna “gizli cemiyet” denilmez. Yüzde doksan sekiz adam, birkaç adama karşı “cemiyet” demek bir hezeyandır. Çünkü ekseriyete karşı ekalliyetin içtimaına “cemiyet” namı verilir.

Meclis-i Mebusan’da, divan-ı riyasette, Mustafa Kemal’in hiddetli şiddetli itirazına karşı en gizli sırlarını çekinmeyerek söyleyen.. ve Divan-ı Harb-i Örfî’de irtica ithamına karşı, “Eğer meşrutiyet, İttihad Terakki’lerin partisinin istibdadından ibaretse, bütün dünya şahid olsun ki ben mürteciyim.” diyen, darağaçlarına beş para ehemmiyet vermeyen.. ve bir makalesiyle 20 bin adamın İttihad-ı Muhammedî Cemiyeti’ne girmelerine vesile olan ve bütün hayatında esrarını ifşa eden bir adam, “siyasi gizli cemiyet kuruyor” denilse, elbette gayet kat’î bir hatadır.

Hem şimdi “cemiyet” namını vermek bu otuz senede bu kadar tarassudlara mahkemelerdeki yüzlerle mektublar ve kitapların tedkiki neticesinde beş mahkemenin cemiyete dair en küçük bir emare bulamayarak verdikleri beraat hükümlerini itham etmektir.

*Şiddetli hastalığı zamanında hizmetinde bulunan*
*Zübeyir Mustafa*

Üç sene evvel bir tevehhüme binaen yazılan bir iddianame; üç sene sonra mübtela içinde gayet hasta bulunan Üstadımıza o iddianame geldi. Dedi ki: “Ben 30 senede halimi tedkik eden ve beş defa beraat veren âdil mahkemeleri itham etmek hükmünde tekrar aynı mesele ve 30 senede mesuliyeti mucip delili bulunmayan gizli cemiyetçiliğe dair 30 senelik adliyeleri itham etmek hükmünde olan bu yeni iddianameyi reddediyorum, kabul etmem. Tâ hakkımda beraatle o âdil, adalet eden mahkemelere hürmetsizlik olmasın. Ve intişar etmiş 200 sahifeden ziyade müdafaatlarım benim bedelime; bu tekrar ittihamnameye bir itiraznamedir. Başka bir diyeceğim yok sen bu itiraznameye bir haşiye yaz. Çünkü hastalığım şiddetlidir.” dedi sözü kesti. Hizmetinde bulunan biz onun bedeline bir iki hakikati ifşa ediyoruz.
