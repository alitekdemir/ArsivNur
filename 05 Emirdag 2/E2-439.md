---
title: "Emirdağ-II 439 : Avukat Mehmed Mihri’ye nur talebelerinin bir mektubu"
no: 439
id: "E2-439"
konu: "Avukat Mehmed Mihri’ye nur talebelerinin bir mektubu"
bolge: "Emirdağ-II"
donem: "Emirdağ 2 Dönemi"
date: 
yazar: "Said Nursî"
---

# Emirdağ-II 439 : Avukat Mehmed Mihri’ye nur talebelerinin bir mektubu

<p class="arabic" dir="rtl" title="Meal: “Her türlü noksan sıfatlardan yüce olan Allah’ın adıyla.”">بِاسْمِهِ سُبْحَانَهُ</p>

<p class="arabic" dir="rtl" title="Meal: “Allah’ın selâmı, rahmeti ve bereketleri, üzerinize olsun.”">اَلسَّلاَمُ عَلَيْكُمْ وَرَحْمَةُ اللّٰهِ وَبَرَكَاتُهُ</p>

Çok aziz ve muhterem ağabeyimiz Avukat Mehmed Mihri Efendi!

Malûmunuz üzere bu son defa Gençlik Rehberlerinin müsaderesi üzerine İstanbul Basın Bürosu Gençlik Rehberlerinin tab ve neşrini kanuna güya aykırıdır diyerek müellifinin Ağırceza Mahkemesine verilmesi için hakkında son tahkikatın açılmasını, İstanbul Birinci Sorgu Yargıçlığından talep etmiş. Bu hususta Üstad hazretlerine gönderdikleri iddianamenin suretini leffen takdim ediyoruz. İddianameye üç gün zarfında cevap vermek işini mübarek Üstadımız Hazretleri bize emir buyurmuşlar. Biz de üç gün geçmekle beraber bir cevap yazdık. Şimdi İstanbul’da mahkeme karşısında Nur’un bu ehemmiyetli vazifesini üzerine almak ve sevgili Üstadımızın yerinde mahkemeye müracaat ve müdafaa ve diğer işleri sizin daha evvelki şiddet ve ısrarla arzu buyurmanız üzerine Üstadımız Hazretleri size havale etmişler. İnşâallah büyük muvaffakiyetler ve kahramanlar kahramanı bir zâtın o ulvi kahramanlığına münasip bir kahramanlıkla, Nurların yüksek kıymetini maddî manevî bu millet ve memlekette en büyük hizmeti yaptığını ve hakikat nokta-i nazarında Türk Milletine ve Türk Milletinin haysiyet ve şerefine hiçbir tarihte bu kadar fedakârane ve mahrumiyetler içinde bu derece büyük ve ehemmiyetli hizmet eden bulunmadığını izhar etmesini, Nur’un eski bir kahraman talebesi Mihri ağabeyimize hatırlatıyoruz.

Evet İslâmiyetin ve bu milletin tarihinde nice zâtlar, nice bahadırlar ve nice kahramanlar gelmişler. Hakikaten İslâmiyete ve millete büyük hizmetlerde bulunmuşlar. Fakat ücretlerini de bir derece almışlar. Bazan maddî ve bazan manevî şeref ve alkışlarla karşılanmışlar. Fakat Bediüzzaman Hazretleri hiçbir iltifat ve maddî yardım görmeden bilakis en yüksek resmî makamlar maddî bütün kuvvetleriyle (hapishaneler, tecridhaneler ve zehirler gibi) ve bütün propagandalarıyla hem vücudunu ortadan kaldırmak, hem haysiyet ve şerefini türlü türlü iftira ve yalanlarla çürütmek istemişler. O büyük Üstad telif ettiği ve bir mucize-i Kuraniye olan Risale-i Nur’la bu memleket gençliğine iman ve İslâmiyeti telkin ve irşadî hizmetiyle komünistliğin, farmasonluğun ve muzır bütün cereyanların bütün tehlikelerinden bu milleti kurtarmasından büyük iltifatlar ve tezahürler ve minnettarlıklar gelmesi beklenirken, bilakis doğrudan doğruya İslâmiyetin ve Türk’ün mahvına çalışan hain düşmanların namına ve onların menfaatine hareket etmek manasında 40 seneden beri o din ve millet düşmanlarıyla mücadele eden ve bilfiil en tehlikeli zamanlarda birdenbire imdada yetişmek şartıyla hizmetinin tesirini gösteren bu mübarek üstada karşı bu haksız isnadlar ve iftiralar ve uydurmalar ve tecavüzlere mukabil, elbette pek yakın bir istikbaldeki nesl-i âti ve bu milletin hakiki milliyetperver ve hamiyetperverleri bu hücumu yapanlara ve hain din ve millet düşmanlarının gizli maksad ve desiselerine âlet olanlara binler lanet ve nefret edecekleri gibi, elbette o büyük Üstad için de binler rahmet duası hükmünde yüz milyonlar belki milyarlar halinde sonsuz bir hayranlıkla o zâtı alkışlayacaklar. Onun için gafil davranan ve hainlerin propagandalarıyla iğfal olunan bedbahtlar akıllarını başlarına alsınlar; pek yakın bir âtideki milyonların nefret ve tahkirinden sakınsınlar.

Hattâ burada bazı milletvekilleri şu hakikatı anlamışlar ki, diyorlar: “Nurcular yirmi seneden beri imanî hizmetleriyle komünistliğin bu memlekette intişarına ve büyük tehlikesine mani oldular. Şimdi hükümet komünistlikle mücadele ediyor. Bunu evvelâ Nurculara borçludurlar” diyorlar. Daha bunun gibi bu memleket aleyhindeki maddî manevî her ne kadar tehlikeler mevcud ise, onların tehlikesinden muhafaza ve kurtulmaya tek vesile Risale-i Nur olduğunu ve bu zamana kadar bu memleketi muhafaza ettiğini (aynen komünistliğin tehlikesine Nurların bir sed olması gibi) büyük hizmetini elbette anlayacaklardır diye siz muhterem ve fedakâr ağabeyimize arzeder ve ellerinizden öperiz efendim.

*el-Bâkî Hüve’l-Bâkî*
*Nur Talebelerinden, hürmetkârınız*
*Abdullah, Ceylan, Ziya, Sungur*
