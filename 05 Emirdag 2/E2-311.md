---
title: "Emirdağ-II 311 : Manisa nur talebelerinin bir mektubu"
no: 311
id: "E2-311"
konu: "Manisa nur talebelerinin bir mektubu"
bolge: "Emirdağ-II"
donem: "Emirdağ 2 Dönemi"
date: 
yazar: "Said Nursî"
---

# Emirdağ-II 311 : Manisa nur talebelerinin bir mektubu

<p class="arabic" dir="rtl" title="Meal: “Her türlü noksan sıfatlardan yüce olan Allah’ın adıyla.”">بِاسْمِهِ سُبْحَانَهُ</p>

<p class="arabic" dir="rtl" title="Meal: “Allah’ın selâmı, rahmeti ve bereketleri, ebedî, dâimî ve mükerrer olarak üzerinize olsun.”">اَلسَّلاَمُ عَلَيْكُمْ وَرَحْمَةُ اللّٰهِ وَبَرَكَاتُهُ اَبَدًا دَائِمًا مُكَرَّرًا</p>

Envar-ı Muhammediye (a.s.m.) ve maarif-i Ahmediye’nin (a.s.m.) mizan-ı füyuzatı ve şem’-i ilahiyenin on dört asırdan beri görülmeyen en müşaşaa çerağı ve o ekmel ulu’l-azmin mirat-ı mücellası “Bediüzzaman” unvan-ı celiliyle bihakkın mevsuf olan çok sevgili ve kahraman Üstadımız!

Bu dehşetli asırda mason ve komünistlerin batıl ideolojilerini asrî ilim ve idrak müvacehesinde kuvvetli ve objektif delilleriyle zir ü zeber eden Risale-i Nur bütün beşeriyete saadet âleminin bir anahtarı olan imanı bahşetmektedir. Bu kadar kıymetli ve cihanşümul olan hediyeyi bizlere sunan siz sevgili ve mübarek Üstadımıza karşı beslemekte olduğumuz hürmet ve muhabbet ölçüsüzdür. Ashab-ı Kiram’ın Server-i Kâinat (a.s.m.) Efendimiz Hazretleri’ne “Siz emrediniz mamur-u arazinin nihayetine kadar gidelim. Ve yine emrediniz kendimizi derhal deryaya atalım.” buyurarak gösterdikleri feragat ve fedakarlığın milyonda bir zerresine nail olabilmek için o pâk ve nezih vücudun, bu asırda en büyük mümessili ve Kur’an-ı Hakîm’in eşsiz ve kahraman dellalının bir işaretine bin canımız olsa feda etmeğe hazırız.

Evet sevgili Üstadımız! Risale-i Nur’un bugünkü intişarı o muazzez vücudunuzu bu azametli davaya feda etmenizle ve binler kahramanların canlarını ortaya koymalarıyla mümkün oldu. Biz biçareler ise o müdhiş dinsizlik savletine karşı hakaik-ı Kur’aniye’yi pervasızca müdafaa etmeğe başladığınız günlerde o cihandeğer saflarda bulunamadığımız için çok müteessiriz. Herhalde bizler çok zayıf ve bîtab olduğumuz için irade-i ezeliye hakkımızda bu zamanı ihtiyar etti. Fakat tamamen nasibsizler gibi olmadığımız için me’yus da değiliz.

Hakaik-i imaniyeyi güneş gibi gösteren, insanlık ve hakiki medeniyet düsturlarını ekmel bir tarzda câmi bulunan Risale-i Nur mecmua-i ulyalarını tam bir iştiyak içinde mütalaa ediyoruz. Ayrıca 600 sahifeyi mütecaviz olarak tab’ edilen Tarihçe-i Hayat’ınızı dikkatle mütalaa ettik. Böylece dinsizliğe ve küfr-ü mutlaka karşı nasıl bir sedd-i Kur’anî tesis ettiğinizi ve dava-yı İslamiyet ve insaniyette ne gibi harika kahramanlıklar ve ölçüsüz fedakarlıklar gösterdiğinizi bir kere daha etraflıca gözden geçirmiş olduk. Ve henüz kitap olarak serbestçe mütalaasına izin verilmeyen bu çok kıymetli eserin intişarı ve müsaadesi için Cenab-ı Hakk’a yalvarıyoruz. Çünkü o yalnız bir tarihçe-i hayat değil, seksen senelik bir cihadın sembolüdür. (***“Sadaka belayı def’ eder”*** mealindeki hadis-i sahîhin hükmüyle Risale-i Nur Anadolu için belaları def’ eder bir sadaka hükmüne geçtiği, ona beraatler ve serbestiyetler verildiği zaman belaların def’ edilmesi ve ona hücum edildiği zaman belaların gelmesi..) buyurduğunuz gibi bu Tarihçe-i Hayat’ın da taharri edildiği ve mahkemeye verildiği şu günlerde memleketin muhtelif yerlerinde yangınlar, zelzeleler, seller suretinde gelen belalar ve itirazlar nazarlarımızdan kaçmıyor.

Bilvesile îd-i saîdinizi tebrik eder, mübarek ellerinizden öper ve karîn-i icabet olan kıymetli dua ve himmetlerinizden bizleri dûr etmemenizi istirham eyleriz.

*el-Bâkî Hüve’l-Bâkî*
*Manisa Nur talebeleri namına,*
*duanıza çok muhtaç ve kusurlu talebeleriniz*
*Muhammed Emin, Mustafa, İsmail Hakkı*
