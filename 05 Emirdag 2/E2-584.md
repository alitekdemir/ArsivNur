---
title: "Emirdağ-II 584 : Abdulmuhsin’in, arama hadiseleri münasebetiyle bir mektubu"
no: 584
id: "E2-584"
konu: "Abdulmuhsin’in, arama hadiseleri münasebetiyle bir mektubu"
bolge: "Emirdağ-II"
donem: "Emirdağ 2 Dönemi"
date: 
yazar: "Said Nursî"
---

# Emirdağ-II 584 : Abdulmuhsin’in, arama hadiseleri münasebetiyle bir mektubu

<p class="arabic" dir="rtl" title="Meal: “Her türlü noksan sıfatlardan yüce olan Allah’ın adıyla.”">بِاسْمِهِ سُبْحَانَهُ</p>

<p class="arabic" dir="rtl" title="Meal: “Allah’ın selâmı, rahmeti ve bereketleri, ebedî ve dâimî olarak üzerinize olsun.”">اَلسَّلاَمُ عَلَيْكُمْ وَرَحْمَةُ اللّٰهِ وَبَرَكَاتُهُ اَبَدًا دَائِمًا</p>

Çok aziz, çok müşfik, Üstadımız Efendimiz Hazretleri!

**Evvelen:** Binler selam ve hürmetlerimizle hasretle el ve ayaklarınızdan öper, kusurlarımızın afvını yalvarır ve ihlâsla hizmetimizde devamımız için dua ve himmetlerinizi rica edip bekleriz.

**Saniyen:** Allah ebeden razı olsun, bizlere çok kuvvet ve neşe veren; son iki daktilo edilmiş “Risale-i Nur’un okunması belaları def eder” ve Stalin’in nasıl geberdiğini gösteren gayet hakikatli mektubları aldık. Sevinçle okuduk, okuyor ve okutuyoruz. Evet biz de aczimizle beraber tasdik ederiz ki; Risale-i Nur’a taarruz zamanında kainat hiddet ve gazap eseri gösteriyor. Aynen mektubta kardeşlerimizin söylediği 28 Cumartesi gününden bir gün evvel Cuma günü öğleden sonra İstanbul’daki dört kişinin tam arama kararının çıktığı hengâmda kar yağıyordu. Şimşek çaktı, gök gürledi. Bu hiç görülmemiş acaib hadise karşısında kardeşimiz Ahmed’le birbirimizin yüzüne baktık ve “muhakkak Risale-i Nur’a bir hücum var” diyorduk. Bu görülmemiş hadisenin tam manasını ertesi gün taharri edildiğimizde ve Emirdağı’ndan bu son mektup gelince anladık. Ve Cenab-ı Hakk’a hadsiz şükürler ederek bütün masonlar dinsizler toplansa; bütün kainatın sahibi olan Cenab-ı Hak, bütün kainatı alakadar edecek bir küllî tarzda bizlerle yani Risale-i Nur’la alakadar olduktan sonra neden korkup geri çekileceğiz, fütur getireceğiz, mağlup olacağız? İnşaallah bu ilahi ihtar ve işaretleri gördükçe, düşmanlar hücum ettikçe, daha fazla çalışıp daha fazla ihlasla gayretle bu Kur’an nurunu neşredip okuyacağız.

Aziz Üstadımız! Bu son arama ve onun gazetede neşri hadisesi burada Nur’un dairesini çok genişletti bilhassa müslümanlar, ehl-i medrese arasında alakadarlar pek çok. İnşaallah daha da artacak. Mektebli kardeşlerimize de bir gayret geldi her akşam toplanıp bir camide Nur okuyorlar. Korkup kaçanlar yok elhamdülillah. Eşref Bey’in çok selamı var. Doktor Kamil Bey’le geçen gün Sebilürreşad yazıhanesinde görüştük. Selam edip ellerinizden öpüyor.

**Salisen:** Aziz Üstadımız! Bizdeki aramalar hakkında da biraz malumat verelim ki ne yapmamız lazım geldiğini siz müşfik Üstadımız bize bildirsin. Ciltçiyi aradıklarında, dükkanda bir şey bulmamışlar. Evindeki aramada 30 adet risale bulmuşlar. “Zühretünnur, Nur Aleminin Bir Anahtarı, İki Mekteb-i Musibetin Şehadetnamesi -İnebolu tabı-” Ciltçi demiş: “Bu kitaplar ciltletmek için getiren bir çocuğundur. O çocuk böyle kitablardan bana ellişer ellişer 150 adet kadar peyderpey getirdi ciltletti.” Beni kendisine gösterdiler. “evet budur” dedi. Bana sordular. Ben de onu yalancı çıkartmamak için dedim: “Aynen dediği gibidir.” Dediler: “Bunları sen mi basıyorsun, nerede basılıyor?” Ben de: “Ben basmadım ve bilmiyorum ki kim basar?” Dediler: “Evde yanında kim var, üniversiteli kimse yok mu?” Dedim: “Kimse yok.”

Bu sözü söyledikten sonra düşündüm: “Ahmed’i bilmiyorlar. Ahmed’in işlerimizi serbestçe görmesi için evden bu karışık devir geçinceye kadar ayrılayım. Hem Ahmed’i bilmesinler hem de beni takip ediyorlar. Evde de beklemesin.” Bunun üzerine yakındaki bir yurda çıktım. Polise de: “Aramadan ev sahibi korktu, o da beni çıkarttı. Yurda çıkıyorum, lazımsa oradan arayınız” dedim. Akşamları odanın daha çok yakındaki okuma odasına gidiyorum. Ta ki bir şey lazım ise Ahmed haber versin. Gündüzleri de mektebten geri kalan zamanlarda Ahmed’in yanına Sebilürreşad’a gidiyor görüşüyorum.

Akşamla yatsı arasında birkaç mektepli arkadaşlarla Risale-i Nur’dan beraber okuyoruz. Biraz havalar ısınınca sabahları da parkta da okuyacağız. Bizi aradıkları günü akşamı; Nazif Bey’de Risale-i Nur okunacaktı. Polislerin yanından geç vakit çıktığımız halde gene hemen gidip 15. Reca’yı ve Sözler’den 23. Söz’den okuduk. Çok memnun oldular. Ertesi günü gazeteleri gören bu arkadaşlar çok şaşırmışlar hemen gelip hal sordular.

1- Yurtta gene kalayım mı, yoksa hemen Ahmed’in yanına eve döneyim mi?

2- Hüsrev ağabey; “Bütün kitablarımızı Halil ciltletti” dedi ise; Halil’in yalanını ne yapalım. Halil; “Risale-i Nur’u ilerde gene ciltleyebilmem için arkadaşlar kitapları bende ciltlettiklerini söylemesinler” diyor.

3- İsterseniz biçare bu talebeniz lazımsa Eskişehir’e hizmetinize geleyim. Bilhassa 2 ay sonra tatilde İstanbul’daki talebeler de dağılır, işler azalır. Onları da Ahmed kardeşimiz yapabilir. Gelmeme hem bir mani kalmaz.

Bu arzu ve suallerimizi arz eder emir ve dualarınızı yalvarırız. Mektublarınızı bekleriz…

*Dualarınıza pek çok muhtaç*
*Biçare talebeniz*
*Abdulmuhsin*
