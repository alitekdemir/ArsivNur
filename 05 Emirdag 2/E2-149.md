---
title: "Emirdağ-II 149 : İsa Abdülkadir’in, bir makalesinin hulasası"
no: 149
id: "E2-149"
konu: "İsa Abdülkadir’in, bir makalesinin hulasası"
bolge: "Emirdağ-II"
donem: "Emirdağ 2 Dönemi"
date: 
yazar: "Said Nursî"
---

# Emirdağ-II 149 : İsa Abdülkadir’in, bir makalesinin hulasası

Eddifa ceridesi sahibi İsa Abdülkadir'in Nur Talebeleri hakkındaki arabî makalesinin bir kısmının hulasa bir tercümesidir.

Diyor ki: Cumhuriyet Gazetesinde, “Dört Nurcular taharri edildi. Sebebi de, Nur Talebeleri Türkiye'de bir devlet-i mütedeyyine ve Şeriat'la amel edecek bir hükümet istediklerine ve daima halkları iyiliklere ve İslamiyet âdabına davet etmeleri için hükümet onlara ilişiyor.” Gayet garip ve acîb bir halettir ki: Türkiye Hükümeti, öyle adamlara ilişiyor ki ihlaslarıyla ve tam diyanetleriyle Türkiye hükümetini Yahudilerin ve Masonların ve Komünistlerin şerrinden muhafaza etmek için Türkiye'de çocuklardan gayet ihtiyar olanlara kadar her taifeye hakaik-i İslamiye ve imaniyeyi ders veriyorlar. Ve manevî askerler ve zabitler gibi o vatanı muhafazaya çalıştıkları halde; hangi bahane ile hükümet onlara ilişiyor. Madem Adnan Menderes İslamî hükümetleriyle el ele vermek istiyor. Böyle Nur Talebeleri bütün kuvvetiyle Âlem-i İslam'ın kuvvetine ve ittifakına çalışanlara yardım ve himayet ve teşvik etmek lazım gelir.

Ve onların Üstadı olan Said Nursî, dünyadan zühd ve istiğnasının bir delili şudur: Pakistan Hükümetinin Nevab Meclisinin maarif Vekili olan Ali Ekber Şah üç sene evvel Said Nursi'yi ziyaret etmiş. Avdetinde hem Ankara Darülfünun talebelerine mühim bir konferans vermiş. Ve demiş ki: “Ben kırk seneden beri aradığımı şimdi Türkiye'de Said Nursî'de buldum. Bu Said Nursî yalnız Türk Milletinin değil, belki bütün âlem-i İslamındır. Benim çok zamanda, çok suallerim ve mukadderat-ı âlem-i İslam hakkında çok müşkillerim var idi. Said Nursî ile görüştüğümde bir saat içinde yirmi senelik müşkilatım halledildi. Ben şimdi büyük müjdelerle memleketime dönüyorum. Âlem-i İslam çok büyük alimleri görmüş. Fakat, o büyük alimler rahat ile yaşamışlar. Halbuki herkesten ziyade zahmet çeken Said Nursî'nin menzilinde bir lambası yok derecesinde dünyayı terk etmiş.”

Acaba Türkiye Hükümeti, Nurcuların ve Üstadlarının şeriat-ı İslamiye ile amel etmeleri ve teşvik etmeleri ve hiçbir siyasete karışmadıkları ve hükümete tahakküm etmedikleri halde, bilakis asayiş ve emniyeti muhafaza ettikleri halde hükümet hangi zarar tevehhüm etmiş ki; bunlara ilişiyor, hayret ediyoruz.

*İsa Abdülkadir*
