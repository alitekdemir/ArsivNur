---
title: "Emirdağ-II 266 : Gençlik Rehberi’ne ilave edilmesi lâzım gelen bir fıkra"
no: 266
id: "E2-266"
konu: "Gençlik Rehberi’ne ilave edilmesi lâzım gelen bir fıkra"
bolge: "Emirdağ-II"
donem: "Emirdağ 2 Dönemi"
date: 
yazar: "Said Nursî"
---

# Emirdağ-II 266 : Gençlik Rehberi’ne ilave edilmesi lâzım gelen bir fıkra

<p class="takdim">[Gençlik Rehberi’ne ilave edilmesi lâzım gelen, Üstadımızın bir fıkrasıdır.]</p>

Mersin’den gelen Rehber’in baş taraflarındaki “Mesele-i Mühimme” namındaki 23 ve 24. sahifeyi çıkarmak münasipdir. Çünkü Nur’un mühim mesleği şefkat olmasından -erkeklerden ziyade- hem samimi, hem ihlas ile kadınlar Nurlar ile ciddi alâkadar oluyorlar. Bu iki sahifedeki şiddet; şefkat kahramanları olan o mübarek hemşirelerimiz, onunla meşgul olup müteessir olmasınlar. Çünkü bu mesele; İstanbul gibi yerlerde açık-saçık, yarım çıplak Rum, Ermeni kızlarına benzemeye çalışan bir kısım İslam kızlarını ikaz etmek için yazılmıştır.

Halbuki İstanbul’daki, Rehber aleyhindeki münafıklar ve masonlar; hem bu âhirde aleyhimizde bazı gazeteler bu noktaya yanlış mana vererek, bir kısım kadınların Risale-i Nur’a karşı olan alâkalarını zayıflatmak için iftiralarına medar olmuş. Şimdilik o iki sahife çıkarılsın. Yerine “Kadınlarla Muhavere” namındaki Kadınlar Rehberi konulsun.

*Said Nursî*

[^1] : Nasılki bir zaman terbiye-i İslamiyeye muhalif gizli komiteler, gençleri ifsad etmeye çalıştıkları gibi; şimdi de biçare kadınları yoldan çıkarmak için, bazı dinsiz ve gizli komiteler çalışıyorlar. Bu ifsad komitelerinin iftiralarına medar olmamak için, ellerinde “Gençlik Rehberi” olanlara yukarıdaki fıkradan birer tane verilsin. Kadınlar da, çıkarılan o iki sahifenin yerine, “Kadınlarla Muhavere” namındaki İhtiyar ve Genç Hanımlar Rehberi’ni okusunlar. Ve çıkarılan iki sahifenin yerine, Üstadımızın yukarıdaki fıkrası konulsun.
