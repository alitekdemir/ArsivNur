---
title: "Emirdağ-II 57 : Afyon’daki gazetecinin iftirası münasebetiyle"
no: 57
id: "E2-57"
konu: "Afyon’daki gazetecinin iftirası münasebetiyle"
bolge: "Emirdağ-II"
donem: "Emirdağ 2 Dönemi"
date: 
yazar: "Said Nursî"
---

# Emirdağ-II 57 : Afyon’daki gazetecinin iftirası münasebetiyle

<p class="arabic" dir="rtl" title="Meal: “Subhân Allah’ın adıyla” * “Hiçbir şey yoktur ki O'nu hamd ile tesbih etmesin” [İsrâ 17:44]">بِاسْمِهِ سُبْحَانَهُ * وَاِنْ مِنْ شَىْءٍ اِلاَّ يُسَبِّحُ بِحَمْدِهِ</p>

Aziz sıddık kardeşlerim!

Evvelâ, hadsiz şükür olsun ki, şimdi Ankara içinde küçük bir medrese-i nuriye mânâsında, küçük Said’ler ve Nurun fedakârları her gece birisi bir mecmuayı okur, ötekiler ders alır gibi dinliyorlar. Bazı vakit konferans zamanında bazı mühim adamlar da iştirak ediyorlar.

Bu defa Afyon gazetecisinin iftirası münasebetiyle Başvekile ve Dahiliye Vekâletine ve Nur talebelerine bazı meb’uslar söylemiş. Adnan Menderes ile Dahiliye Vekili pek dostâne mukabele edip haber göndermişler ki, “Hiç merak etmesin ve meyus olmasın.”

Ve Afyon’daki gazeteci de, “Ben Emirdağı’na geleceğim ve Üstada iki dileğim var; bunları rica edeceğim ve özür dileyeceğim” demiş. Ve bizim aleyhimizde neşredilen o gazetelerden, talebelerim yüz altmış adedini alarak imha etmişlerdir.

Daha fazla yazacaktım. Rahatsızlığım dolayısıyla yazamadım ve vakit de dar olduğundan kısa kesiyorum. Umumunuza selam.

*el-Bâkî Hüve’l-Bâkî*
*Said Nursî*

Hakikaten Eflâni ve Safranbolu, aynen Isparta’nın kahramanları gibi Nurlara mütemadiyen çalışıyorlar. Hattâ bu defa Rehberlerin bir kısmında münâcât yoktu. Eflâni az bir zamanda 70 adet eski harfle Münâcât’ı yazıp bize göndermiştir. Biz de o Münâcâtları Rehberlerin arkasına ilâve ettik. İnşaallah orada da çok Sungur’lar çıkıyor ve çıkacak. Ahmed Fuad’ın mektubunu berâ-yı malumat size gönderiyoruz. (Said)

Aziz kardeşlerim! Bu mektubu Üstadımız rahatsız olduğu bir zamanda yazdım. Acele oldu, tashih etmeye vakit bulamadım. Artık siz zahmet edip tashih edersiniz. (Emirdağ nurcularından kardeşiniz, Terzi Raşid Özel)
