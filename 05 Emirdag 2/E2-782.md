---
title: "Emirdağ-II 782 : Siz mübarek Üstadımızın tekrar Emirdağına geleceği şayiası işitildi (Mehmed ve Mustafa)"
no: 782
id: "E2-782"
konu: "Siz mübarek Üstadımızın tekrar Emirdağına geleceği şayiası işitildi (Mehmed ve Mustafa)"
bolge: "Emirdağ-II"
donem: "Emirdağ 2 Dönemi"
date: 
yazar: "Said Nursî"
---

# Emirdağ-II 782 : Siz mübarek Üstadımızın tekrar Emirdağına geleceği şayiası işitildi (Mehmed ve Mustafa)

<p class="arabic" dir="rtl" title="Meal: “Subhân Allah’ın adıyla” * “Hiçbir şey yoktur ki O'nu hamd ile tesbih etmesin” [İsrâ 17:44]">بِاسْمِهِ سُبْحَانَهُ * وَاِنْ مِنْ شَىْءٍ اِلاَّ يُسَبِّحُ بِحَمْدِهِ</p>

<p class="arabic" dir="rtl" title="Meal: “Allah’ın selâmı, rahmeti ve bereketleri, ebedî ve dâimî olarak üzerinize olsun.”">اَلسَّلاَمُ عَلَيْكُمْ وَرَحْمَةُ اللّٰهِ وَبَرَكَاتُهُ اَبَدًا دَائِمًا</p>

Çok Sevgili, Çok Aziz, Çok Kıymettar ve Müşfik Üstadım Efendim Hazretleri!

Arz-ı hürmet ve takdim-i ihtiramât ile damenlerinizden, el ve ayaklarınızdan sıhhat ve afiyetlerinize dualar ederek öperiz Efendim Hazretleri..

**Evvelen**: Bu kazancı bol ve hayırların miftahı, şerlerin kilidi olan Receb-i Şeriflerinizi tebrik eder, daha emsal-i kesîreleriyle müşerref olmanızı Cenab-ı Feyyaz-ı Mutlak’tan niyaz ederiz. Bazı dini ceridelerde siz mübarek, muhteşem Üstadımızın Kur’an'a ve imana olan kahramanca hizmetinizi yâd ettiklerini okurken bu küçücük kalplerimiz heyecanla çarparken, gözlerimiz de sevinçle yaşarıp biçare kalemlerimiz şimşekler gibi faaliyetlerini daha fazla göstermeye gayret ediyorlar.

Muhterem Üstadım! Müsaderesine karar verilen Nur eczalarını dünkü Avukat Ahmet Bey'den aldığımız müjdeli bir mektupta Mahkeme-i Temyiz nakzettiğini bildiriyor. Kuvvetli bir ümitle bekliyoruz ki nurun kuvvetli burhan ve delilleri, hüccet ve senetleri bu vatanın ufuklarında hava içine karışarak dalgalar olup nasipli ehl-i imanın ciğerlerini doldursun.

**Saniyen**: Siz mübarek Üstadımızın tekrar Emirdağına geleceği şayiası işitildi. Evlat, kardeş, talebe, dost diye kabul ettiğin bütün ehl-i iman ve İslam Emirdağına teşriflerinizi candan bekleyerek gözlerimiz yollarda kalmıştır. Fakat İstanbul’da henüz vazifelerinizin bitmediğine ve siz mübarek Üstadımızın kendi iradesiyle hareket etmediğine ve İlahi bir emir tahtında hareket ettiklerinize kàni olduğumuz için bir nevi teselli buluyoruz. Ve siz mübarek Üstadımızı her emellerinizde her istek ve arzularınızda muvaffakiyetlerinizi Cenab-ı Erhamürrâhimîn'den niyaz ediyoruz. Vücudunuzun sıhhatiyle biz talebelerinizin başında daim olmanızı Cenab-ı Hak’tan temenni ederiz.

*el-Bâkî Hüve’l-Bâkî*
*Umum Emirdağ Talebeleri Namına*
*Aciz Biçare Talebelerinizden*
*Mehmed ve Mustafa*

***

1. Mektubun orijinali.
![[Emirdag2-782-Mehmed-ve-Mustafa1.jpg|300]]
![[Emirdag2-782-Mehmed-ve-Mustafa2.jpg|300]]

