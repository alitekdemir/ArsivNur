---
title: "Emirdağ-II 383 : Hatib Ahmed’in bir mektubu"
no: 383
id: "E2-383"
konu: "Hatib Ahmed’in bir mektubu"
bolge: "Emirdağ-II"
donem: "Emirdağ 2 Dönemi"
date: 
yazar: "Said Nursî"
---

# Emirdağ-II 383 : Hatib Ahmed’in bir mektubu

<p class="arabic" dir="rtl" title="Meal: “Her türlü noksan sıfatlardan yüce olan Allah’ın adıyla.”">بِاسْمِهِ سُبْحَانَهُ</p>

<p class="arabic" dir="rtl" title="Meal: “Allah’ın selâmı, rahmeti ve bereketleri, ebedî ve dâimî olarak üzerinize olsun.”">اَلسَّلاَمُ عَلَيْكُمْ وَرَحْمَةُ اللّٰهِ وَبَرَكَاتُهُ اَبَدًا دَائِمًا</p>

Candan sevgili Üstadım Efendim cânib-i vâlâlarına!

Sonsuz hürmetlerimi takdimden sonra mübarek yed-i saadetinizi takbil ederim. Ömr-ü âfiyetinizi Cenab-ı Hak ve Rabb-ül Felak ve Feyyaz-ı Mutlak ve Tekaddes Hazretlerinden istircâ ve istirham ve istid’a eylerim.

Efendim! Bendeniz Hadım kazasının Gerez Köyü’nden olup elyevm Konya’nın Karaarslan Köyü’nde ikamet etmekteyim. Mezkûr köyde imamlık vazifesinde istihdam edilmekteyim. Bundan iki ay mukaddem Konya’da Hâfız Mustafa Efendinin pederi yorgancı Hacı Mehmed Efendi dükkânında konuşmakta iken, Asâ-yı Musa isimli Nur menbaından cereyan eden bir kitab-ı mübarek yed-i âcizaneme vâsıl oldu. Bu muhterem kitabı mütalaa ettim. Aynı zamanda açılan taze bir gül gibi bütün letaifim ve ruhaniyetim açıldı. Ve bu kitab-ı mübareki bitirdikten sonra Zülfikar, Siracünnur, Sikke-i Tasdik-i Gaybî, Tılsımlar’dan birer risale, Eskişehir Mahkeme Müdafaası gibi kitab-ı şeriflerinizi okuyunca kendi nefsime hitaben dedim: "Ey nefis! Sen dünya sekri ile meskûr olduğunu bil! Muhterem Nurları nurlar dâhîsi otuz seneden beri taksimat-ı Nurdan dolayı mahkemelerde infilak eden bombaların misl-i ra’d sadâlarını işitmedin mi?" diye nefsimi ilzam ve itham edercesine bir zaman müteessir oldum. Bir taraftan da elhamdülillahi teâlâ Nur gemisinin mellahına (kaptanına) bir hizmetçi veya bir köle olacağımı farzederek ferahnak oldum. Lütfen kabul buyurulmasını zat-ı sâmîlerinizden beklerim.

Risale-i Nur elime geçtiği günden beri her an tarafınıza varıp zat-ı sâmîlerinizi ziyaret etmek şerefiyle müşerref olmak arzusuyla yola çıkacağım zaman bir kabz, bir sıklet, bir fütur, bir müsamaha husule geliyor. Bunun sebebini anlayamadım. Kendi kendime şöyle bir tefekkür ettim: "Herhalde benim bu nefsim gayet kirli olduğundan o âlî bahr-i enverde tathire müstaid olmadığım için cereyan gelmiyor" diye düşünebildim. Malûm-u âlîniz Efendim, elektrik makineleri çalıştığı halde, lamba bozuk olunca yanmaz. Diğer taraftan da yani Risale-i Nur makinelerinden süzülmüş Asâ-yı Musa tezgâhında nescolunan taze lambalardan alıp masiva kiriyle kirlenen lamba camlarını da değiştirmeye muvaffak eden Rahîm-i Zülcelal, Kerim-i Zülkemal olan Rabbimize mahlukat adedince şükürler olsun.

Bu tarihten yedi sene mukaddem merhum olan pederim Mehmed Efendi Rahmetullahi Aleyh’ten aldığım bir ilim feneri ile nefsimi cadde-i şeriat ve tarîkata davete mücahede ile çalışırken, şeriat kitaplarını mütalaa edip ehl-i imana sünnet-i Ahmediyeyi (a.s.m.) karınca kaderince alâ-kadr-il imkân beyana çalışırken, küfr-ü mutlak zındıka topu patladı. Mezkûr topun gayet semli duhanını yaşatan, "ümmetimin deccali" buyurduğu şahıs, ulemayı mesmum etti. Malûm-u âlîniz, manzur-u fâzılaneniz İmam-ı Gazalî İhya’sında hadîs-i şerifler yazmış­tır.

Bendeniz 326 doğumluyum. Pederimden aldığım tasavvuf seyfi ile mezkur deccallerle çok harbettim. Fakat kendi nefsimi mezkur seyifle katledemediğimden bir semere hasıl olmadı. Elhamdülillahi Teâlâ küfr-ü mutlak ve zındıka topundan zuhur eden zehirli dumanı ve acı sadâsını Nurlar sâikalarından çıkan şihab-ur rasad hakikatleri münkirleri iskât etti. Elhamdülillahi Teâlâ mümin muvahhidîni de ve ulema-i âmilîni de cadde-i azlemden cadde-i envâra vaz’etti. Otuz seneden beri çirkin çehreli ve gayet nâtıkaları acı

<p class="arabic" dir="rtl" title="Meal: “Şüphesiz ki, seslerin en çirkini eşeklerin sesidir.” [Lokman 31:19]">اِنَّ اَنْكَرَ الْأَصْوَاتِ لَصَوْتُ الْحَمِيرِ</p>

sadâlarını Türkiye’den Akdeniz ve Karadeniz’in şimalinde sus­turdu.

Hak Teâlâ’ya hesabsız hamdolsun, Risale-i Nur’dan aldığımız parlak bir nurla bütün müslümanlar münevver olmaktadır. İnşallahürrahman Nur risalelerini nesceden fabrikanın müdürü ve memurları daha çok nurlar saçacaklar. Kendi nefsime hitaben derim ki: "Ey nefsim! Otuz seneden beri Kuran-ı Azîmüşşan’ın nidasını yayan münâdînin misl-i ra’d olan nidasını neden işitmedin? Bundan iki mah mukaddem işittin. Cenab-ı Kibriya ve Tekaddes Hazretlerine çok şükret. Bu yüksek Üstadımıza Hak'tan ömür iste, talebe ol, hatta köle ol, hatta yolunda canını feda et" dedim. Kusurlarımın affını dilerim, mübarek ellerinizden öperim. 12 Kânunuevvel 1369

*el-Bâkî Hüve’l-Bâkî*
*Çok günahkâr, âciz, abd-i hakîr, talebe olmak isteyen*
*ve Nur talebesi defterine geçtiğini katiyyen bilen talebeniz,*
*Konya'nın Karaarslan Köyünde aslen Hadımlı Hatib Ahmed*

Üstadım!

**Birinci müşkilim**: Malûm-u manzur-u fâzılaneniz başka kitaplarda bilhassa ulema-i mütekellimîn rahmetullahi aleyhim ecmaîn "içtihad kapısı kapandı" buyuruyorlar. Buna dair daha çok meselelerde muhalefet görünüyor.

**İkinci Müşkilim**: Bir hâfız Kuran tilavet ederken Kuran’a müteveccih olmak mı efdal, kıbleye müteveccih olmak mı?

**Üçüncüsü**: İspirto ile kahve, çay kaynatmak.

**Dördüncüsü**: Kadıhan rivayetiyle devr-i şer’iye meselesini Ebu Said el-Hâdimî bir kitabında ve Ali Efendi Feteva’sında daha bir çok kitaplarda malûmunuz tahrir ediliyor.

**Beşincisi**: Birisi bankalardan alınan paralar.

**Altıncısı**: Bir zevc, zevcesi talak-ı selâse ile tatlik ettikten sonra zevc-i âhere varmadan nasıl helâl olur?

**Yedinci Müşkilim**: Zamanımızda elyevm mevcud olan müftülerin, vaizlerin hürmeti, Kuran-ı Azîmüşşan hürmeti ile sabit olan inhisarlar ve saireye gelen paralarla şu hükümetten aldıkları paralar nasıl helâl olur?

Efendim, affedersiniz zamanımızda bu mezkûrat pek çok lâzım oluyor. Lütfen bu hususta bir kitabınıza muhtacım. Elbâki hüvelbâki, ellerinizden öperim.
