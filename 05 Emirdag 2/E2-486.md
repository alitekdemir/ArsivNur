---
title: "Emirdağ-II 486 : Vatan Gazetesi muhabiri Yılmaz Çakıner’in yalanlarına tekzip"
no: 486
id: "E2-486"
konu: "Vatan Gazetesi muhabiri Yılmaz Çakıner’in yalanlarına tekzip"
bolge: "Emirdağ-II"
donem: "Emirdağ 2 Dönemi"
date: 
yazar: "Said Nursî"
---

# Emirdağ-II 486 : Vatan Gazetesi muhabiri Yılmaz Çakıner’in yalanlarına tekzip

23/1/1953 tarihli Vatan Gazetesi’nin hususi muhabiri Yılmaz Çakıner, bir üniversiteli perdesine bürünerek; otuzbeş seneden beri siyasetten ve dünyadan elini çekip hayatını hakikat-ı Kuraniye ve imaniyenin hizmetine vakfeden ve bu kudsî hizmeti hiçbir şeye alet etmeyip iman ve Kuran dersinde dost ve düşman tefrik etmeyen, hatta hayatına kasteden zalim gaddarlara dahi Risale-i Nur’la imanlarını kurtarsalar onlara hakkımı helal ederim diyen ve yirmiyedi senedir hiçbir din ehline yapılmayan eşedd-i zulüm ve eşedd-i istibdadlara karşı imanlı göğsünü geren, haysiyet ve şerefini tahkir edenlere masum çoluk ve çocukların hatırı için sükûtla mukabele eden ve bu sıkıntılara ve tazyiklere, hapislere ve tecridlere, ihanetlere ve nefiylere ve keyfî tahkirlere karşı beşyüz bin hakiki kardeşi ve sarsılmaz talebeleri olduğu halde hiçbirisinden ufak bir zabıta hadisesi bile kaydedilmeyen.. hem yirmiyedi senede komünist, mason ve dönmelerin teşvikiyle harekete gelen hükümet, bu Nur’un talebelerini dört defa taht-ı muhakemeye alarak bütün risale, mektup ve mecmuaları kelime kelime gayet ince bir tetkikten ve bilirkişilere tetkik ettirdikten sonra Üstad’ın ve talebelerin ve risale ve mecmuaların zararsız olduğuna ve gayelerinin sırf iman ve Kuran’a hizmet etmekle Din-i İslam’ı yükseltmek istedikleri kanaatına varmışlardır.

İşte böyle bir allame-i zamanı ve İslamiyetin medar-ı iftiharı bulunan kahraman Üstadımız Bediüzzamanı; hergün biraz daha kesifleştirilen suni sisin arkasından bulut çıkarmakla efkâr-ı umumiyeye tehlikeli bir adam mıdır? Son hadiselerle alâkası var mıdır? Ve düşünceleri nelerdir? Ne yapmak istediğini duyurmak ve gazetecilik vazifesini yapmak istemiş.

Şimdi İslamiyet âleminde ve efkâr-ı umumiye müvacehesinde vicdanları yalanlarıyla titreten, kalpleri hile ve desisesiyle muazzeb eden bu dönme gazetesinin hususi muhabirinin Üstadımızla olan muhaveresini ve muhaveredeki olan yanlışlıklarını efkâr-ı umumiyeye arzetmeyi kendimizce bir borç bildik. Şöyle ki:

Bediüzzaman’a göre siyaseti dine âlet etmek lâzım imiş!.. Evet Üstadımız, dini bütün herşeyin fevkinde görmektedir. Çünkü din mukaddestir, hiçbir şeye âlet edilmez. Siyaset ise bilhassa o dönmelerin takip ettikleri siyaset ki, felakettir. Çünkü yalan ve iftiraları, en büyük düsturlarıdır. Nerede dine karşı bir intibah görseler, hep bir ağızdan akla ve hayale gelmedik yalan ve iftiralarıyla zehirlerini o din ehline ve o âhiretin mübarek yolcularına püskürmekte aslâ çekinmezler. Allah onların şerlerinden bu vatanın mübarek nesillerini muhafaza eylesin, âmîn.

**İkinci yanlışı:** Emirdağı’na bir Nur talebesi namzedi olarak gittim. Başımda kasket, elimde tesbih vardı ve kravatsızdım. Said Nursî’nin yanına kabul edilmem için tanıdıklardan birinin tavsiyesi icap ediyordu. Binbir müşkilatla bunu da temin ettikten sonra, ikinci el beni Bediüzzaman’ın kapısına götürüp üçüncü ele teslim etti. Ve orada dediler ki: “Uzak yoldan gelmişsin. Efendimiz hazretleri seni kabul edecekler. Yarım saatlik bir vakti vardır. Fazla görüşemezsiniz.”

Bu siyasetin kâzib muhabirini birkaç noktada tekzib edeceğiz: Üstadın yanına yalnız olarak değil, kendisinden başka üç kişi daha vardı ki, bunlardan biri Üstadımızın kırkbeş senelik dostu olmakla beraber, ikisi de Üstadın tanıdıklarındandır. Bir ikindi vakti taksi ile geldiler ve o dostun yanlarında bulunması, onların teklifsiz olarak Üstadın yanına gelmelerine vesile olmuştur. Hem o muhabire, yarım saatten fazla görüşemezsiniz diye bir şey denilmemiştir.

**Üçüncü yanlışı:** Nur talebesi kapıyı açtı. Bomboş bir oda içinde idik. Kenarda bir sandık, gaz tenekesi ve saire vardı. Nihayet buradan da başka bir küçük odaya geçtik. Ortada bir odun sobası bütün şiddetiyle yanıyordu. Tavan gayet alçaktı. Sol tarafta bir teldolap üzerinde bir takım kavanozlar, teneke kutular, kese kağıtları vardı. Yerdeki kilimin üzerinde üç dört tane minder gelişigüzel bırakılmıştı. Karşı köşede tahta bir kerevetin üzerindeki yatakta Bediüzzaman Said Nursî yatıyordu. Beni görünce yatağının içinde doğruldu. “Hoş geldin evlat” dedi.

O dikkatli muhabirin görüşündeki hataları kusura bakmazsa tashih edeceğiz: Birinci odada gaz tenekesi ve sandık yok. Testi ve ibrikler vardır. İkinci odada soba yanıyordu fakat tavanın yüksekliği üç metreden aşağı değildir. Teldolapta kavanozlar yoktur, çaydanlık ve çay bardağı vardır. Yerde kilim üzerinde üç dört minder olmayıp, Üstadın üzerinde namaz kıldığı kalınca bir namazlığı vardır. Üstad tahtadan kerevet üzerinde değil, demirden bir karyola üzerinde yatmaktadır. “Hoş geldin evlat” diye yalnız o kâzib muhabire demiş değil, belki yanındaki arkadaşlarına gösterdiği iltifata o da şerik olmuştur.

**Dördüncü yanlışı:** Dünyanın her tarafında şubelerimiz var. Nur, bütün dillere tercüme ediliyor. Arabçaya, İngilizceye, Almancaya ve Japoncaya tercüme edildi. Pakistan Kültür Ateşesi buraya gelerek elimi öptü ve teşekkür etti…

Üstadımız, “dünyanın her tarafında şubelerimiz var” demedi. Belki, “dünyanın her tarafında Nura karşı rağbet ve iltifat çoğaldı” dedi. Nur, yalnız arapçaya tercüme edilmiştir. Dünyanın her tarafına da ya türkçe veya arapça olarak gitmiştir. Pakistan Kültür Ateşesi değil, Pakistan Maarif Vekili Muavini Ali Ekber Şah gelmiştir. Ve Ankara’da şu hitabede bulunmuştur: “Ben kırk senedir Âlem-i İslâm’da aradığımı Türkiye’de buldum. Bediüzzaman yalnız Türk Milletinin değil, bütün İslam Âleminindir. Ondan Âlem-i İslamın mukadderatına dair soracaklarım vardı. Bütün bu müşkillerim, kendileriyle görüştüğüm bir saat içerisinde halledildi. Şimdi memleketime büyük müjdelerle dönüyorum.” demiştir. Üstadımızın en çok kaçtığı şöhretfüruşluktur ki; “Geldi, elimi öptü” aslâ dememiştir ve demez de.

**Beşinci yanlışı: **Necip Fazıl’ı mağlup ettiler. Said Nursî’ye Necip Fazıl hakkında ne düşündüğünü sorunca, başını iki yana salladı. Dedi ki: “Yazık oldu. Kendisine çok nasihat ettim, dinlemedi. Kamer, güneşten ayrılan bir parçadır. Güneş, kamere peyk olmaz. İşte bunun gibi, din de mukaddestir, siyasete alet edilemez. Ancak siyaset dine alet edilebilir. Necip Fazıl hiç nasihatımı dinlemedi. Yanlış yolda yürüdü, dini siyasete alet etti. Sonunda onu mağlup ettiler.” Bediüzzaman bu hususta daha bazı şeyler söyleyecekti fakat birden sustuktan sonra şu kelimeleri mırıldandı: “Bana bu suali keşke sormasa idin.”

Bu muhabir kendi şahsî ve siyasî hissiyatının tesirine kapılarak burada çok fazla ilaveler etmiştir. Üstada bu suali o muhabir değil, Ruşen isminde bir genç, “Necip Fazıl nasıl bir adamdır?” diye sordu. Üstadımız da çok müteessir olmakla beraber, “Necip Fazıl ihtiyatsızlık etti. Onu mağlup ettiler. Kendisine ‘biraz ihtiyat et’ diye söylemiştim. Kamer, güneşten ayrılan bir parçadır. Nasıl güneş kamere peyk olmazsa, din de mukaddestir siyasete alet olmaz” dediği.. Üstadımızın otuzbeş sene evvel siyasete baktığı zamana ait olan sözünü, Necip Fazıl’a vermesi ve hiçbir nasihatı dinlemedi, mağlup oldu demesi gösteriyor ki, o muhabir böyle ilaveli sözleriyle Necip Fazıl’ın hatırını kırmak istiyor. O eski zamanda Üstadımız, siyaseti dine alet etmekle tâ siyaseti dinsizliğe alet edenlere mukabele ediyordu.

**Altıncı yanlış:** Rusya’da ikibuçuk sene esir kaldım. Birgün bana fena muamele yapan kumandana hakaret edince, o yanıma yaklaştı ve takdir etti. Burada ise bana bir jandarma çavuşu ile hakaret ve küfür ettirdiler, sustum. İstanbul’daki genç talebelerime selâm söyle, onlar için sustum. Onlar için hakaretlere katlandım. Konuşmamız yarım saati geçmişti. Said Nursî talebesine bir anahtar vererek bir kitap getirmesini istedi. Ve bana, artık sen bir Nur talebesisin, Nurcusun. Ben kimseye ne hediye veririm, ne de hediye alırım. Sana bir başlangıç kitabı hediye ediyorum.

Efkâr-ı umumiyeyi böyle yanlış fikirleriyle bulandıran ve siyaseti her şeye tercih etmekle din ve imandan uzak düşen, yalan ve iftiralarını gazete sütunlarına hattâ baş makalelerine yazarlarken hiç vicdanları muazzeb olmayan o dönmelere bilâ-perva diyoruz ki: Üstadımız Rusya’da esir iken, Rus’un Başkumandanı üç defa önünden geçtiği ve diğer esirler kıyam edip, Üstadımız İslamiyetin şerefini, ilmin izzetini, dinin azametini kırmamak için o kumandana kıyam etmemiştir. Neden kıyam etmiyorsun, dediklerinde “Ben bir müslüman âlimiyim. Müslüman olan kimse, kâfire kıyam etmez.” demesiyle Üstadımızı idamla cezalandırmışlar. Üstadı seven dostlar, “Aman efendim, bir parça suhulet gösteriniz. Sizi idam edecekler.” diyenlere “Ben idam olmuyorum, terhis oluyorum. Âlem-i saadete gitmek için bunların idamları bana bir pasaporttur.” diyen İslam’ın hakiki kahramanını, burada kırda gezerken “Sen neden başına şapka giymedin?” diye keyfî bir emirle bir jandarma başçavuşu ve iki silâhlı asker o kırda yalnız başına gezen seksenüç yaşındaki ihtiyar ve zaîf olan Üstadımızı karakola getirdiler ve bir sürü eziyetlerden sonra bıraktılar. Bu tahammül edilmez harekete ve şeni muameleye karşı susması, masumlar ve çoluk çocuklar ve gençler içindir. Yalnız İstanbul’un üniversite talebelerine mahsus değildir. Said Nursî’nin genç talebeye anahtar vererek getirdiği kitap bir aded değildir, üç adeddir. Çünkü o muhabirden başka kendi gibi iki genç daha vardı.

Hatırımıza gelmişken şunu da kaydedelim ki: O muhabirin arkadaşı bulunan iki genç dinledikleri derslerden fevkalade istifade etmişler ki, semerelerini müsbet olarak gösterdiler. Ve gittikten sonra, memnuniyetlerini bildirir tebrikleri Mücadele Gazetesinin sütunlarında intişar etmeye başlamıştır.

Vatan başmuharriri, bu muhabirin sözlerinin arkasından şahsî kin ve ihtirası ile 31 Mart hadisesini bahane ederek Üstadımız aleyhinde iftiralar etmiş. Bundan kırk sene evvel Divan-ı Harb-i Örfî’de 31 Mart hadisesi sebebiyle iki defa tab edilen ve şimdi de aynı lüzuma ihtiyaç hissedilen “İki Mekteb-i Musibeti Şehadetnamesi” adındaki risale, o muharririn bu iftiralarını esasıyla keser ve ona tam cevaptır.

*Emirdağ Nur Talebeleri ve hizmetkarlarından*
*Mehmed, Salih, Ahmed, Mustafa, Hamza*

Emirdağ Nur Talebelerinden aldığımız bu mektubu bera-yı malumat takdim ederken, bu mektupla beraber bize yazılan diğer küçük bir mektupdaki İstanbul Ağırceza Mahkemesinin “Gençlik Rehberi”ni iadesine karar verdiğinin müjdesini de arzederiz. Hüsrev
