---
title: "Emirdağ-II 544 : Abdulmuhsin’in, nur faaliyetleri hakkında mektubu"
no: 544
id: "E2-544"
konu: "Abdulmuhsin’in, nur faaliyetleri hakkında mektubu"
bolge: "Emirdağ-II"
donem: "Emirdağ 2 Dönemi"
date: 
yazar: "Said Nursî"
---

# Emirdağ-II 544 : Abdulmuhsin’in, nur faaliyetleri hakkında mektubu

<p class="arabic" dir="rtl" title="Meal: “Subhân Allah’ın adıyla” * “Hiçbir şey yoktur ki O'nu hamd ile tesbih etmesin” [İsrâ 17:44]">بِاسْمِهِ سُبْحَانَهُ * وَاِنْ مِنْ شَىْءٍ اِلاَّ يُسَبِّحُ بِحَمْدِهِ</p>

<p class="arabic" dir="rtl" title="Meal: “Allah’ın selâmı, rahmeti ve bereketleri, ebedî ve dâimî olarak üzerinize olsun.”">اَلسَّلاَمُ عَلَيْكُمْ وَرَحْمَةُ اللّٰهِ وَبَرَكَاتُهُ اَبَدًا دَائِمًا</p>

Aziz, sıddık, mübarek, müşfik ve çok kıymetli ve sevgili Üstadımız Efendimiz Hazretleri!

**Evvelen:** Binler selam ve hürmetlerimizle el ve ayaklarınızdan öper makbul dualarınızı rica ederiz efendim.

**Saniyen:** Mucizatlı Kur’an-ı Kerim’imizi Nazif Çelebi’nin kardeşi Mazhar Bey’e teslim ettik. Almanya’ya ve Mısır’a beraberinde götürüp yakından tetkik edecekler. Mektup ve telgrafla halledilecek bir mesele değil dediler. Yakında gidiyor. Gelen paraları da Nazif Bey’e makbuzla yatırıyoruz.

**Salisen:** Mahkeme, raporunuzu kabul etti. Savcı Nihad, davanın Eskişehir Mahkemesi’ne naklini istedi. Ve bu meseleyi tetkik için dosyanın kendi dairesine tevdiini istedi. Mahkeme bunu kabul etti. Netice kanun-u evvelin dördünde salı günü anlaşılacak. Mahkemenin nakil meselesi Vekâlet’ten yapılıyormuş. Savcı nakli için çalışacak. Mihri Bey, “Eskişehir’e mahkeme nakledilirse oraya müdafaanız için geleceğini” söyledi.

**Salisen:** Volkancı Nihad ve şimdi Volkan’ı çıkartan arkadaşı Mustafa selam ve hürmetlerle ellerinizden öpüyorlar. Volkan’da bir sahife ayırmışlar ki Risale-i Nur’dan hiç değiştirmeden neşredecekler. Cevat Rıfat Bey’e selamınızı söyledik. O da çok selam ediyor. Eşref Edip çok memnun oldu. Hutbetü’ş-Şamiye’yi okuyor ki bir mani olup olmadığını anlayacak. Ve Tarihçe-i Hayatınızı neşre devam ediyor. Sinan Omur selamınıza memnun oldu. Size de mukabeleten selam ve hürmetleri vardır. Ellerinizden öpüyor. “Ben de Üstad’dan ve Risale-i Nur’dan bahsetmek istiyorum” diyor. Kendisine Hutbetü’ş-Şamiye’nin 2. Zeyli’ni verdik çok memnun oldu. Size de evvelce toplatılmış olan Kazım Karabekir’in kitabından hediye ediyor.

Burada bulunan umum Nurcu kardeşlerimizle birlikte el ve ayaklarınızdan öperiz Efendim. Dua ve himmetlerinize çok muhtacız.

*Kusurlu talebeniz,*
*İstanbul Nurcuları namına,*
*Abdulmuhsin*
