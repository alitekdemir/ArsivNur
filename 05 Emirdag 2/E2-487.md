---
title: "Emirdağ-II 487 : Vatan Gazetesinin yalanlarına tekzip"
no: 487
id: "E2-487"
konu: "Vatan Gazetesinin yalanlarına tekzip"
bolge: "Emirdağ-II"
donem: "Emirdağ 2 Dönemi"
date: 
yazar: "Said Nursî"
---

# Emirdağ-II 487 : Vatan Gazetesinin yalanlarına tekzip

Vatan Gazetesi’nin 1 Ocak 1953 tarihli nüshasında, hasta olan Üstadımız hakkında hiç münasebetsiz, sırf yalan ve garazlarla bahsetmesi biz Nur talebelerine çok sıkıntı verdi. Üstadımız otuzbeş seneden beri siyaseti terkettiği ve çok hasta olduğu için böyle sıkıntılı haberleri ona duyurmak istemiyorduk.

O dönme gazetesi demiş ki: “Said, İzmir’de idadiye mektebinde Arabiye muallimliği yapmış ve Mart hadisesinde Derviş Vahdeddin’in baş yardakçılığını ve Mart hadisesinin ihtilalini çıkarmış” diye beş vecihle yalan ve iftiralarını okuduk.

**Bu yalanlardan birincisi:** Biz Üstadımıza sorduk: “Hiç İzmir’e gittiniz mi?” Dedi: “Bütün eski ve yeni dostlarım biliyorlar ki, tek bir defa Şam’dan gelirken vapur ile geçmişim.”

**İkinci yalan:** Üstadımız hiç bir vakit mektep muallimliği yapmamış. Belki Van’da medresede müderrislik etmiştir.

**Üçüncü yalan:** Hiç bir vakit idadî mektebine ne girmiş, ne muallim olmuş, ne de Arabî ders vermiştir.

**Dördüncü dehşetli yalan:** 31 Mart hadisesinin başyardakçısı namını vermesi ne kadar asılsız yalan ve iftiradır ki, kırkbeş sene evvel Divan-ı Harb-i Örfî’de bir ay zarfında, Üstadımız memleketine gittiğinden sonra İki Mekteb-i Musibet Şehadetnamesini Ahmed Ramiz iki defa rağbet-i umumiyeye binaen tab ettirmiş. O zaman o kadar şeriat aleyhinde desiseler olduğu halde, Divan-ı Harb-i Örfî ittifakla beraat kararı vererek o İki Mekteb-i Musibet Şehadetnamesi şimdiki bu dönme muharririn yalan ve iftirasını esasıyla keser. Çünkü hem Divan-ı Harb-i Örfî, hem Hareket Ordusu kuvvetli delillerle anlamış ki, ihtilali çıkaranlar başkasıdır. Üstad ise o ihtilali kısmen bastırmış ve çok taburları itaata getirmiş ve itaat-ı askeriyeye çok hizmet etmiştir. İşte böyle bir vatanperver ve İslamiyetperver ve asayiş teminine çalışan ve herkesin kalbinde iman ve Kuran dersiyle bir yasakçıyı bırakan, asayişe ilişmeyiniz diyen Üstadımıza böyle siyasi iftira ile efkâr-ı umumiyeyi bulandırdığı için, efkâr-ı umumiye namına protesto ederiz.

Hattâ Üstadımıza dedik: “Avukatınız vasıtasıyla bu yalancı ve iftiracı muharriri mahkemeye verelim.” Üstadımız dedi: “Ben böyle yalan ve iftiracılarla alâkadar olmak istemem.”
