---
title: "Emirdağ-II 312 : Manisa nur şakirdleri namına, İsmail Hakkı’nın mektubu"
no: 312
id: "E2-312"
konu: "Manisa nur şakirdleri namına, İsmail Hakkı’nın mektubu"
bolge: "Emirdağ-II"
donem: "Emirdağ 2 Dönemi"
date: 
yazar: "Said Nursî"
---

# Emirdağ-II 312 : Manisa nur şakirdleri namına, İsmail Hakkı’nın mektubu

<p class="arabic" dir="rtl" title="Meal: “Subhân Allah’ın adıyla” * “Hiçbir şey yoktur ki O'nu hamd ile tesbih etmesin” [İsrâ 17:44]">بِاسْمِهِ سُبْحَانَهُ * وَاِنْ مِنْ شَىْءٍ اِلاَّ يُسَبِّحُ بِحَمْدِهِ</p>

<p class="arabic" dir="rtl" title="Meal: “Allah’ın selâmı, rahmeti ve bereketleri, ebedî, dâimî ve mükerrer olarak üzerinize olsun.”">اَلسَّلاَمُ عَلَيْكُمْ وَرَحْمَةُ اللّٰهِ وَبَرَكَاتُهُ اَبَدًا دَائِمًا مُكَرَّرًا</p>

Ey halaskâr-ı İslam, hadim-i Kur’an ve iman, allame-i cihan, bediü’l beyan, menbau’l ilm ve’l irfan, mazhar-ı envar-ı Ahmedî (a.s.m.), makbul-u Haydarî olan sevgili ve muazzez Üstadım!

Dünyada emsali görülmemiş küfre, emsali görülmemiş bir nur ile mukabele eden ve nihayet nurunla narı söndürmeye muvaffak olan bir fedai-yi iman olarak meydana çıktın. Ümmet-i İslamiye’nin asırlardan beri istiaze etmekte bulunduğu ve her şeyden ziyade korktuğu firavunlardan ve nemrudlardan daha şedid ve daha belalı din düşmanı, iman katili bir canavar küfre karşı senin gibi yılmayan, bıkmayan, usanmayan ve ziyasıyla her felaketi yenen, her uçurumu aşan bir kahramanın gönderilmesi elbette zaruri idi. Firavun’un karşısına Hazret-i Musa’yı (a.s.) gönderen Hakîm-i Zülcelal’in bu kadar azametli bir küfre karşı senin gibi bir Nur’u göndermesi hikmetinin iktizası idi.

Ey Risale-i Nur! Sen öyle bir nursun ki düşünen her akıl, insafla bakan her göz; sende envar-ı Ahmediye’nin (a.s.m.) temadisini görebilir. Ve daha ileri bir nazarla o zât-ı Muhammedî’nin (a.s.m.) âyinesi bizzat seni müşahede edebilir. Sen öyle bir nursun ki; her bir cümlen, her bir kelimen ve hatta her bir harfin küfre karşı yıkılmaz bir kale, aşılmaz bir sed, yenilmez bir kuvvettir. Sendeki bu kuvvet ve kudret, manalarında taşıdığın bu kudsiyet ve bu ulviyet nereden geliyor? Elhak neşrettiğin o envar-ı iman senin değildir. Öyle ise deriz:

Ey Risale-i Nur! Sen kudsiyet ve ulviyeti namütenahi, feyz ve rahmeti nâmahsur bir Hayy-ı Lâyemut’un, bir Kâdir-i Kayyum’un ilahi, ezeli ve ebedi hakikatleri ders veren eserinden fışkıran ve bütün netâic-i irfanı ve envar-ı Muhammediye’yi (a.s.m.) hamil olarak ahir zaman karanlıklarını dağıtmak için geleceği vaad ve tebşir olunan ve bu cihetle bütün kuvvet ve kudret-i kudsiyeyi kendisinde toplayan mahzen-i esrar ve maden-i hikmetsin.

Senden bahsetmek dahi bize bir zevk, bir aşk ve bir heyecan veriyor. Bizler ve gelecek nesiller senin gibi bir şaheseri takdir ve tebcil edecekler. Böyle azim bir nimete mazhariyetten doğan bir sürur ile baş tâcı yapacaklar. Cenab-ı Hakk’ın bu emsalsiz âtıfetine ebediyyen şükredeceklerdir.

Sana hainane bakan gözler, hakkında kafirane ve iblisane planlar tertip eden bedbahtlar artık senin gözleri kamaştıran, akılları durduran ilahi ve ezeli hakikatleri harika bir cesaret ve metanetle ve en yüksek izah tarzlarıyla beyan eden nurunun karşısında asla durmağa imkan bulamamışlar, alil ve zelil, rezil ve sefil olarak yerlere serilmeye mahkum olmuşlardır.

Çünkü Risale-i Nur kalblere iman, derdlilere derman, mütehayyirlere bürhan, kâfirlere hüsran getirmiştir. Bu ilahi ve ezeli kudretin, bu samedani ve arş-ı rahmetin insanlar üzerinde bıraktığı ihyakâr tesiri o kadar müessir ve o kadar cazip olmuştur ki; harîmine girenler ne bahasına olursa olsun bir daha geri dönmemeye azmetmişler. Dünyada emsaline ender tesadüf edilen veya hiç te rastlanmasına imkan olmayan mezalime ve mezahime asla kıymet vermemişler. Ve kendilerine gelen bu mesaibi ihsanat-ı ilahiyenin cuş u huruşa geleceğinin bir müjdecisi olarak telakki etmişler.

Sevgili ve muazzez Üstadım! Hakikati bırakıp hayale sarılan ve evhama kapılan bedbahtlar seni bir fesad yuvası fitne ateşi mi, yoksa -hâşâ- anarşi üstadı mı zannediyorlar? Veyahut afak-ı cihanı senelerden beri ziyadar etmekte ve edecek olan ve kudretini harîm-i lâhutîden ve füyuzat-ı Ahmedî’den (a.s.m.) alan o cihanşümul nurunun şiddeti onlara nar mı görünüyor?

Üstadım, onlar seni nasıl zannederlerse etsinler. Hakkında ne düşünürlerse düşünsünler. Sen artık ehl-i imanın ruhlarında yaşayan bir âbide-i nur haline geldin. Acaba hiç imkan var mı ki vicdanlarımızdan ve kalblerimizden bu muhabbeti ve bu ciddi ve samimi alâkayı zorbalıkla ve zebandırazlıkla yok edebilsinler. Ve arzularına kavuşabilsinler. Ve yine acaba hiç imkan var mıdır ki; küfür kalelerinin birer birer yıkılmaya yüz tuttuğu şu beşaretli ve ibretli günde böyle neşe ve süruru bırakıp da vâdi-i helake ve ebedî mahkûmiyete bizi de attırabilsinler. Heyhat!

İşte çok müşfik ve mübarek Üstadım! Zulmet ve cehalet içinde kararan zihinleri nur-u marifetle tenvir ve insaniyetin medar-ı kıvamı olan iman, marifet, terbiye ve tahsil gibi birtakım ziynetlerle kalblerimizi tezyin ve tenvir ederek i’la-yı insaniyet uğrunda feda-i can ediyorsunuz. Lütuflarınızın minnettarı olan şakirdleriniz, şükranlarını ifâya vesile arıyorlar. Bunun için hululüyle şerefyab olduğumuz îd-i saîdinizi zeria-i hasene ittihaz ederek arz-ı tebrikât ile mübarek ellerinizi kemal-i hürmetle öpüyor ve çok muhtaç olduğumuz dua-i Üstadanelerini bilhassa rica ediyoruz.

<pre>
Risale-i Nur hakkında:
</pre>

<pre>
Sözlerinde senin bir güzellik var
 
Beyanlarında hem başka bir özellik var
 
Harika bir kudret-i tam, bir muallimlik var
 
Hulasa sende başka bir mükemmellik var.
</pre>

*el-Bâkî Hüve’l-Bâkî*

Manisa nur şakirdleri namına, çok aciz ve günahlar ve duanıza pek muhtaç talebeniz;

*İsmail Hakkı*
*Muzaffer, Mehmed Emin, Nuri*
