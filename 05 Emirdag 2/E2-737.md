---
title: "Emirdağ-II 737 : Nur talebelerinin siyasi mercilerle yaptıkları görüşmeler"
no: 737
id: "E2-737"
konu: "Nur talebelerinin siyasi mercilerle yaptıkları görüşmeler"
bolge: "Emirdağ-II"
donem: "Emirdağ 2 Dönemi"
date: 
yazar: "Said Nursî"
---

# Emirdağ-II 737 : Nur talebelerinin siyasi mercilerle yaptıkları görüşmeler

<p class="arabic" dir="rtl" title="Meal: “Her türlü noksan sıfatlardan yüce olan Allah’ın adıyla.”">بِاسْمِهِ سُبْحَانَهُ</p>

<p class="arabic" dir="rtl" title="Meal: “Allah’ın selâmı, rahmeti ve bereketleri, ebedî ve dâimî olarak üzerinize olsun.”">اَلسَّلاَمُ عَلَيْكُمْ وَرَحْمَةُ اللّٰهِ وَبَرَكَاتُهُ اَبَدًا دَائِمًا</p>

Çok sevgili, aziz, müşfik, Üstadımız Efendimiz Hazretleri!

**Evvelen:** Binler selam eder mübarek ellerinizden öper sıhhat ve afiyet ve selametle tûl-ü ömrünüzü Cenab-ı Erhamürrâhimîn’den niyaz eyleriz. Tahiri, Zübeyr, Ceylan, Sungur, Rüşdü, Bayram, Mustafa, Mehmed Emin, Ahmed ve Cemaleddin’in ayrı ayrı sizlere selamları vardır. Ellerinizden öperek duanızı rica ediyorlar. Ve diyorlar ki: “Yeme, içme, giyme ve sıhhatimiz bakımından hiç üzülmesinler. Elhamdulillah iyiyiz ve her şeyimiz tamamdır. Risale-i Nur’un inkişafına medar olan bu hapislerin senelerine can-ı gönülden razıyız. Biz de Üstadımız gibi deriz: Yüzer milyon başların feda oldukları bir kudsi hakikate başımız dahi feda olsun. Dünyayı başımıza ateş yapsalar hakikat-i Kur’aniyeye feda olan başlar zındıkaya teslim-i silah etmeyecek. Ve vazife-i kudsiyeden vazgeçmeyecekler inşaallah.”

**Saniyen:** Mahkeme vaziyeti şudur: Sorgu Hâkimi sorguları ve evrakı tamamlamış. Hepsini Müddeiumumîye göndermiş. Şimdi Müddeiumumî iddianamesini hazırlıyor. Yakında evrakı mahkemeye vererek mahkeme günü belli olacaktır. Yedi sekiz fahri avukat vardır. Avukatlar işi takip etmektedir. İstanbul’dan Avukat Bekir Berk gelmiş kardeşlerle görüştü. Lâzım gelen yerlerle ve bazı mebuslarla görüştü. Mahkeme günü gelmek üzere şimdilik İstanbul’a gitti. Tahsin Bey ve buradaki arkadaşlar her birimiz buradaki mebuslarla ayrı ayrı temaslar yapıldı. Bu arada Kastamonu, Isparta, Eskişehir, Bitlis, Muş, Diyarbakır, Balıkesir, Samsun, Konya, Kayseri vilayetlerinin mebuslarıyla görüşüldü. Risale-i Nur’un mahiyeti tebliğ ve tefhim edildi. Parti grubunda ve Meclis’te müdafaa edeceklerini söylediler.

Bu aciz, Menderes ile bu hususta görüşmek üzere elli kelimelik acele bir telgraf verdim. Fakat her nedense görüşmeyi kabul etmedi. Tahsin Bey de görüşmek için haber gönderdi. Henüz “gelsin görüşelim” diye çağırmadı. Şimdilik etrafından çekindiği için başka bir siyaset takip ettiği kanaatindeyiz. Diyarbakır mebusu Halil Turgut Bey, bu hususta Demokrat Parti grubunda sual soracak ve Risale-i Nur meselesi orada görüşüleceği gibi mecliste de görüşülecektir. Halk partisi, Demokratlardan “Neden bu kitaplara kağıt verdiniz ve bunları bastırdınız?” diye sual edecekler. Risale-i Nur’un şahs-ı manevisi ve görüştüğümüz milletvekilleri de onlara layık oldukları cevabı verecekler.

**Salisen:** Diyarbakır Hadisesi ise evvelce beraat ettiklerine dair sizlere bir haber verilmişse de henüz Kayalar’ın ve Hanefi’nin ve Muzaffer’in Diyarbakır’da Abdullah ve Abdülkadir’in de Urfa’da mevkuf olduklarını haber aldık. Bu iş için Diyarbakır Mebusu Turgut Bey hemen mahalline giderek orada lazım gelen yerlerle görüşmüş ve tekrar buraya gelerek Adliye Vekili ve Dahiliye Vekaletiyle görüşmüştür. İnşaallah sonunun iyi olacağını söylemektedir.

Emirdağ’dan gelen heyet, Başvekil ile görüştü. Ve bu hususta Bediüzzaman (R.A.) siyasete karışmadığını ve bir irtica mevcud olmadığını ve Emirdağ’dan böyle bir şeyin çıkmayacağını ve ........ Nur Talebelerinin çok yardım ettiklerini söylemişler. Başvekil de Bediüzzaman Hazretlerine hürmeti olduğunu ve bir din adamının siyasetle uğraştığını zannettiklerini söylemiş. Bahis öylece kapanmış. Ayrıca Cemal Ağa, Tevfik İleri’ye verilecek mektubu vereceğini söyledi.

**Rabian:** Mektubat ve Lem’alar Diyanet İşleri’ne tedkik için son hadiseler dolayısıyla Müddeiumumîlik tarafından gönderilmişti. Müşavere Heyeti bu eserleri tekrar tedkik etmiş ve müsbet olan kararını bugün gönderecektir. İnşaallah iki üç gün sonra Mektubat serbest olacaktır. Matbaa işine devam edilmektedir. Hakikat Nurları’nın son forması basılmak üzeredir. Kapak işiyle meşgul olunmaktadır. Diğer taraftan Tarihçe-i Hayat daktilo edilmekte ve tashihi yapılmaktadır. Tashihi bitince hemen matbaaya verilecektir. İnşaallah kısa bir zamanda basılacaktır.

Mebuslar, Meclis’te Risale-i Nur hakkında konuşmak için Risale-i Nur’un irticaî bir hareket olmadığı ve tarikat olmadığına ve siyasetle uğraşmadıklarına dair malumat istiyorlar. Kendilerine lazım gelen malumat verilmektedir. 16. Mektup ve diğer bazı yerler kendilerine gösterilmektedir.

Bu acizlere dualarınızı ve himmetlerinizi rica ediyoruz. Tekrar olarak selam ile sıhhat ve afiyet ve selametinizi istirham ederiz.

*el-Bâkî Hüve’l-Bâkî*
*Duanıza muhtaç aciz talebeleriniz*
*Tahsin, Ali İhsan, Atıf, Said*
