---
title: "Emirdağ-II 555 : Vatan gazetesinin iftiralı bir haberi"
no: 555
id: "E2-555"
konu: "Vatan gazetesinin iftiralı bir haberi"
bolge: "Emirdağ-II"
donem: "Emirdağ 2 Dönemi"
date: 
yazar: "Said Nursî"
---

# Emirdağ-II 555 : Vatan gazetesinin iftiralı bir haberi

### Müfteri Vatan gazetesinin yaygaracı bir haberidir

-Nurcuların gizli gayesi nihayet tesbit edildi. Müslüman Kardeşler’le temas ve alakaları sabit oldu. Üniversitelere kadar el atan teşkilat, saltanatı ihya etmek için faaliyet gösteriyordu.-

**Hususi muhabirimiz Rıza Bulut bildiriyor:** (Isparta: 13 telefonla) Bütün memlekette Nurcular ve Nurculuk hareketlerini tahkik ve yakalanan Nurcular hakkındaki takibatı idare eden Isparta Savcılığı bu mevzudaki mesaisini bitirmiş ve dosyayı sorgu hâkimliğine vermiştir. Şimdiye kadar yapılan tahkikat ve varılan neticeler hakkında malumatına müracaat ettiğim Isparta savcısı Rebii Aktürk şu dikkate şayan malumatı vermiştir:

Bediüzzaman ve 88 müridi hakkında takibat yapıldığı malumdur Nurcuların birbirine yazmış oldukları “Bismihî Subhânehu” ile başlayan mektubların ele geçirilmesi ve evlerinde laikliğe aykırı kitaplar bulunması ile başlayan tahkikat dikkate şayan neticelere ulaşmıştır. Bediüzzaman’ı Müslümanların Gandi’si, lideri olarak vasıflandıran Nurcular “Bizim hiçbir siyasi ve beşeri gayemiz yoktur. Sadece Kur’an’ı tefsir ederek Müslümanlığın icab ettiği şeyleri yapıyoruz” demektedirler. Fakat yaptığımız soruşturmalarda bu sözlerin hiç te hakikat olmadığı kanaatine vardık.

(En ziyade aleyhimizde olan Falih Rıfkı; 3/7/954 tarihli Dünya gazetesinde Isparta savcısından aldığı şu haberde “Nurcular’ın bugün için hükümet devirmek gibi teşebbüse geçtikleri yolunda çıkan söylentiler yalandır” demesi adliyeyi de kendi iftirasına alet eden Vatan gazetesinin ne derece yalan ve garaza mübtela olduğunu göstermektedir.)

Deliller ve evrak bir metre yüksekliğini buldu. Eldeki delillere göre Nurcular laikliği kabul etmiyorlar. Saltanat taraftarıdırlar. Kadınların medeni kıyafetle gezmeleri, bankaların faizle para alıp vermeleri ve şapka giyilmesi aleyhindedirler. Bir erkeğin birden fazla kadınla evlenmesini istemektedirler. “Kadın hamile olunca çalışamayacağından başka kadına ihtiyaç var” diyorlar. İçlerinde alabildiğine bir Atatürk ve inkılap düşmanlığı vardır.

**Nurcuların merkezleri:** İzmir, Dinar, Urfa, Adapazarı, Emirdağ ve tespit edilmeyen bir çok yerlerde gizli şubeler vücuda getirdikleri anlaşılan Nurcuların üniversitelere de sokularak “İstanbul Üniversitesi Nurcuları, Ankara Üniversitesi Nurcuları” adında gizli şubeleri olduğu tesbit edilmiştir. Muhsin Alev, Ziya Arun adındaki öğrenciler üniversitelerdeki elebaşılarıdır. İçlerinde M. Kemal Ural gibi yüksek mühendisler de bulunan Nurcuların Mısır’daki Müslüman Kardeşler Cemiyeti ile de temas halinde oldukları tespit edilmiştir. Hatta Müslüman Kardeşler Cemiyeti Şam’da bir toplantı yaptığı zaman Nurcuların lideri Bediüzzaman, Malatya Cezaevi’nde o vakit yatmakta olan Necib Fazıl’a bir mektub yazarak “Şu anda Şam’da toplanan kardeşleriniz sizlerin kurtulmanız için dua ediyorlar” şeklinde ifadeler kullanmıştır.

**Neşriyatı idare edenler:** Nurcuların neşriyat faaliyetini Abdurrahîm Zapsu, Ehl-i Sünnet dergisi sahibi ve Necib Fazıl idare etmektedir. Fikirleri Ehl-i Sünnet ve Sebilürreşad dergileriyle yayınlanmaktadır. Bediüzzaman’ın yazı ve mektublarını da talebeleri neşrederler. Medresetüzzehraları vardır. Burada gizlice toplanıp kararlar almakta oldukları anlaşılmıştır. Öğrendiğime göre Nurcular hakkında yürütülen tahkikatın ayrıca gizli tutulan bir cephesi de mevcuttur. Sorgu hâkimliği bugünlerde sanıkların sorgularına başlayacak böylece ilk tahkikat açılmış olacaktır.

[^1] Hem Isparta, hem sair yerlerde sorgunun alınan ifadelerde ve savcının da itirafıyla ki, Nur talebelerinin siyasi veya hükümet aleyhinde teşebbüslerine dair isnadlar yalandır. Soruşturmalarda da bu hakikat teslim edilmişken ve Nur talebelerinin ifadelerini tasdikkarane kabul etmeleriyle kati tahakkuk etmiş olan bu meseleyi şimdi müfteri garazkar gazete tamamıyla aksine çevirmiş. Nur talebelerinin kabul olan ifadeleri hakkında “Tahakkuk etmemiş yalandır” demiş. Halbuki Savcı “Nur talebelerinin aleyhindeki siyasi isnadlar tahakkuk etmemiş yalandır” diyor.

Hem Kur’an-ı Hakîm’in sarih ayetlerinin bütün tefsirlerde bulunan birkaç meselesini güya yeni gizli bir cemiyette yapılmış suretine çevirmesi ve Adliyeye isnad etmesi Adliyenin şerefine büyük bir taarruz olduğundan biz Nur talebeleri Adliyemize haber veriyoruz. 28 senede 20 mahkeme hiçbir gizli cemiyete dair emare bulunmadığı ve hapis ve müsadere cihetiyle alakadar olan beş mahkeme katiyen beraat verdiği ve Üstadımız Said’in hiçbir sırrı gizli kalmayarak hükümetin eline geçtiği ve eskiden beri en tehlikeli sırrını aşikâre söyleyen bir adam olduğu ve şimdi bu son zamanlarda bütün bütün insanlarla konuşmayı terk ettiği ve hatta 30 senedir alakadar olduğu has bir talebesi -Hüsrev- dört ayda iki defa yanına gelmiş bir adam hakkında o müfteri gazete “gizli toplantı yapıyor” diye Adliyeyi şaşırtması Adliyenin şerefine bir taarruz olduğu için hizmetinde bulunan bizler arz ediyoruz.
