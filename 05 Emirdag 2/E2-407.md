---
title: "Emirdağ-II 407 : Afyon Kocatepe Gazetesi Başyazarına bir reddiye"
no: 407
id: "E2-407"
konu: "Afyon Kocatepe Gazetesi Başyazarına bir reddiye"
bolge: "Emirdağ-II"
donem: "Emirdağ 2 Dönemi"
date: 
yazar: "Said Nursî"
---

# Emirdağ-II 407 : Afyon Kocatepe Gazetesi Başyazarına bir reddiye

### Afyon Kocatepe Gazetesi Başyazarına

Gazetenizin 7 Şubat tarihli sayısının birinci sütununda “İrticayla Mücadele” başlığı altında bir yazı okuduk. Bu yazıdan anlaşılan mana şunlardır:

1- Afyon’da yıllardan beri devam eden ve hükümet tarafından önlenemeyen bir irtica hareketi vardır.

2- Bu irtica hareketini Bediüzzaman’la Büyük Doğu’cular idare etmektedir.

3- Her zaman ve her vesile ile ifade ettiğinize göre, sol temayülleri ve komünistlik, vatanın bekası için tehlike arzetmez, fakat irtica tehlike arzeder.

1- Afyon’da senelerden beri bir irtica hareketinin bulunduğunu, Halk Partisi hükümeti ile Demokrat Parti hükümetinin politik mülahazalarla ehemmiyetsiz tedbirler alarak ürküttüğünü, fakat söndüremediğini yazıyorsunuz.

Evvelâ: Afyon İlinde bulunmamız sebebiyle bu fikirlerinizi şiddetle reddederiz. Afyon’da imanlı halk kitlesi vardır, irtica ve mürteci yoktur. Laiklik perdesi arkasında dini senelerce baskı altında tutan, Allahü Ekber diyenleri hapse atacak kadar vicdan ve din hürriyetine tecavüz eden Halk Partisi hükümetleri, varlığını iddia ettiğiniz irticayı görememiş, Ceza Kanununda bir suç mevzuu olan irticayı hükümetin emniyet ve adliye teşkilatları yakalayamamış da siz keşf buyurmuşsunuz. Madem senelerden beri mevcudmuş gibi bir tezahür göstermiş, gizli bir cemiyet mi kurmuş, şekl-i hükümeti tebdile mi kalkmıştır? Madem ki hükümet kuvvetleri yakalayamamış, siz keşfetmişsiniz, ne için adliyeye haber vermediniz? Hakikatta mevhum ve kafanızın içinde mevcudiyetine inandığınız ve hattâ komünistlikten daha tehlikeli gördüğünüz ve Afyon’a yakıştırdığınız bu evhamı, Afyon’luk namına reddederiz. Ve sayın Başbakan’ın inkılab softaları kadrosuna dâhil bulunduğunuza inanıyoruz.

2- Vehimlerinize Bediüzzaman’ı da bu işe karıştırıyorsunuz. Biz Afyon’lu Nur talebeleri, sizin hilaf-ı hakikat olan isnadınızı da şiddet ve nefretle reddederiz. Bediüzzaman Said Nursî senelerden beri Afyon Vilayeti dâhilinde ikamet etmekte ve Emirdağ nüfusuna mukayyed bulunmaktadır. Bu yüksek ilim adamının ismini yazınıza karıştırdığınıza göre, bu zâtın ne gibi karakterde bulunduğunu, ne işle meşgul olduğunu ve şimdiye kadar ne yapmış olduğunu ve şahsiyetini tedkik ettikten sonra yazınıza mevzu yapmanız îcab ederdi. Yazınızdan bunları bilmediğiniz anlaşılmaktadır. Kısaca anlatalım:

Bediüzzaman büyük bir İslâm âlimidir. Nur Risalesi namı altında toplanmış 133 parça dinî ve ilmî eseri mevcuddur. Bu eserler türk dili ile yazılmış Kur’anî hakikatlardır. Bu eserleri Avrupa, Amerika ve bütün İslâm Âlemi tanıyarak zevkle okumakta ve hergün takdirlerini bildirmektedirler.

Pakistan âlimlerinden, son zamanda memleketimizi ziyaret eden, milletvekili ve Sind Üniversitesi Dekanı Ali Ekber Şah, Bediüzzaman’ı ziyaret için Emirdağı’na kadar gelmiş ve ziyaretinde bulunmuştur. Eserlerinden birer nüsha alarak Urdu lisanıyla Pakistan’da neşredeceğini söylemiş, birçok ilmî müşkillerinin Bediüzzaman tarafından bir saat zarfında halledildiğini takdirle anlatmıştır.

Bediüzzaman Said Nursî bir vatanperverdir. Hürriyet mücadelelerine karışmış, Birinci Harb-i Umumîde talebeleriyle birlikte gönüllü alay kumandanı olarak Kafkas cephesinde harbetmiş, Bitlis’i kahramanca müdafaa etmiş, yaralanmış esir olmuş ve esarette iken Rus Başkumandanına bile boyun eğmeyerek ilmî vakarını muhafaza etmiş, esaretten İstanbul’a dönüşünde İngiliz İşgal Kuvvetlerine karşı şiddetli yazılarıyla hücuma geçmiş muhterem, vatanperver, cesur ve âlim bir zâttır.

Otuzbeş seneden beri siyasetle alâkasını kesmiş, o zamandan beri gazete bile mütalaa etmemiştir. Uzun seneler emniyet teşkilatının gözü önünde tutulmuş ve üç mahkemede bütün eserleri ve mektubları ehl-i vukuf ve mahkemelerce tedkik edildiği halde, siyasetle hiçbir alâkası, cemiyetçiliği ve kanunen suç teşkil eden bir hareketi görülmemiştir. En son olarak Afyon Mahkemesinde gözünüzün önünde sizin yakıştırmak istediğiniz suçlardan iki sene kadar mahkemesi cereyan etmiş, suç unsuru olacak delil ve emare bulunmadan kanaat-ı vicdaniye ile mahkûm edilmişse de yüksek Yargıtay bu hükmü esasından bozmuştur. Bu kadar tedkikler ve tahkikler, yıllarca süren mahkemeler böyle bir suç tesbit edememiş de siz mi bulmuşsunuz? Bu hareket garazkârlık ve iftiradan başka bir şey değildir.

3- Sol cereyanların vatanın bekası için zarar vermeyeceğini, Türk kültür ve ahlâk anlayışının sol temayülü daima tepeceğine inanıyorsunuz da; aynı Türk kültür ve ahlâk anlayışının irticayı tepemiyeceğine inanmanız bir tezad değil midir? Matbuatta aylardan beri keşf edile edile bitirilemeyen ve her gün yenisi bulunan komünistlik, sol cereyan değil midir? Gazeteci olmanız sıfatıyla matbuatı takip etmeniz ve günlük hâdiselerden haberdar çıkmanız îcab etmez mi? Bu tecahül ve dolayısıyla sol temayülü müdafaa, komünistliğe hizmet değil midir? Komünistlikten daha tehlikeli gördüğünüz mürteciler nerededir? Şimdiye kadar kaç tane yakalanmış ve adliyeye teslim edilmiştir? Bütün dünya komünistliğe karşı hep hürriyet cephesi kurarken ve beşeriyeti bu harbden korumağa çalışırken, mevhum fikirlerle millet içerisinde ikilik çıkarmağa çalışmak; kendi öz memleketine iftira etmek, bilgili vatanperver bir Türk’e yakışır mı? Cenab-ı Hak’tan size akıl, fikir, muhakeme, bilgi ve hidayet vermesini dileriz.

*Afyon Emirdağı Nur Talebelerinden*
*Tahir, Nuri, Sadık*
