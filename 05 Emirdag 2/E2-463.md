---
title: "Emirdağ-II 463 : Abdullah Yeğin’in bir mektubu"
no: 463
id: "E2-463"
konu: "Abdullah Yeğin’in bir mektubu"
bolge: "Emirdağ-II"
donem: "Emirdağ 2 Dönemi"
date: 
yazar: "Said Nursî"
---

# Emirdağ-II 463 : Abdullah Yeğin’in bir mektubu

<p class="arabic" dir="rtl" title="Meal: “Subhân Allah’ın adıyla” * “Hiçbir şey yoktur ki O'nu hamd ile tesbih etmesin” [İsrâ 17:44]">بِاسْمِهِ سُبْحَانَهُ * وَاِنْ مِنْ شَىْءٍ اِلاَّ يُسَبِّحُ بِحَمْدِهِ</p>

<p class="arabic" dir="rtl" title="Meal: “Allah’ın selâmı, rahmeti ve bereketleri, ebedî ve dâimî olarak üzerinize olsun.”">اَلسَّلاَمُ عَلَيْكُمْ وَرَحْمَةُ اللّٰهِ وَبَرَكَاتُهُ اَبَدًا دَائِمًا</p>

Çok aziz, çok mübarek, çok müşfik, çok sevgili üstadımız, kurtarıcımız, Efendim Hazretleri!

Sizlerden ayrıldıktan sonra ağabeyimin yanına uğradım. Oradaki bütün kardeşlerim sizlerden gelen selâma çok sevindiler ve memnun oldular. Her zaman dualarınızı bekliyorlar. Bu ay başı buraya geldim. Buradaki kardeşlerim de aynı şekilde çok memnun oldular. Üniversite gençleri diyorlar ki: “Memleketin hakikaten büyük bir kurtarıcıya ihtiyacı tamdır. Memleketin her bakımdan kurtulmasına çalışan Üstadımıza daha çok ihtiyacı vardır. Biz de o mübarek kahraman Üstadın yolunda gidelim. Bizlere dualarını buyursunlar.”

Evet çok müşfik Üstadım Hazretleri! Karanlıklar içindeyiz. Her tarafımızdan ateş biz gençleri sarmış. Kardeşimiz Mustafa Sungur bizlere sizlerden selâmlar ve Nurlar getirdi. Üniversiteye Nur müştakları içinden bir-iki aydır Nur risaleleri istedik, cevap alamıyorum. Mustafa geldi, derhal cevap ta geldi. Yakında inşâallah Nur dairesi daha genişleyecek. Sebilürreşad Gazetesi’nin neşredeceği yazıyı, kalblerimiz coşarak okuduk. Cenab-ı Hak bütün ehl-i İslâmı nurlandıracak inşâallah. Ben henüz Kastamonu’da sizin çok küçük ve çok kusurlu talebeniz iken söylediğinizi şimdi tahattur ettim. Hem o zamanki gibi şimdi de çok kusurlar içinde olduğum halde, nasıl oldu da Cenab-ı Hak bu muazzam Nur dairesini kısmet etti diye düşünüyorum. O zamanki sözleriniz birer birer çıkıyor. Nur dairesinin bir şakirdi olmam bir tarafta ve varlığım ve bütün kâinat bir taraftadır. Şimdi bize dünya padişahlığını verseler, biz Nur’un çok kusurlu bir talebesi olarak kalmaktan aslâ ayrılmayacağız, inşâallah bunu isbat edeceğiz.

Aziz Üstadım! Müdafaatınızı bütün milletsever gençler okuyorlar, okuyacaklar. Gittikçe Nur’a karşı iştiyak artıyor. Dualarınız berekâtıyla bu ifsad olmuş yeni baştan dirilecek, ebedî hayatı hatırlayacaklar. Medeniyet adı ile uyutulan varlığını bir defa daha duyacak, hakiki İslâm ruhunu yaşayacak. Risale-i Nur’da kusur arayan, onu söndürmek isteyen bedbahtlar iyi bilsinler ki, Kâinat Sahibi’nin yaktığı güneşe ne kadar üfleseler çocuklardan daha gülünç olacaklar. Gönüller üzerine tahtı kurulan Zât-ı Zülcelal’in müsaade ettiği Nur meşalesi ebediyen bizleri aydınlatacaktır inşâallah.

Bendenizi Risale-i Nur vazifesinde hâdim olarak Mısır’a göndermek lütfu beni her an sevinçler içinde bırakıyor. Sevgili Üstadım dua buyurun ki, ben lâyık olmadığım o vazife için ehil olayım. Kendimi çok biçare görüyorum ve utanıyorum. Dualarınızın tesirlerini her zaman görmekle beraber daim dualar bekliyorum. Aziz Üstadım, kusurlarım çok fazla. Afvederek dualarınızı daim eyleyesiniz. Yeni Saidler, Bediüzzaman Said Nursî’den daima dua bekliyorlar. Tekrar selâm eder, ellerinizden öperim. Bütün arkadaşlarım ve kardeşlerim selâm edip dua bekliyorlar. Bedriye Hanım da çok selâm eder, mübarek ellerinizden öperler.

*Duanıza muhtaç talebeniz*
*Araçlı Abdullah*
