---
title: "Emirdağ-II 535 : İskeçeli Hafız Ali’ye gönderilen bir mektup"
no: 535
id: "E2-535"
konu: "İskeçeli Hafız Ali’ye gönderilen bir mektup"
bolge: "Emirdağ-II"
donem: "Emirdağ 2 Dönemi"
date: 
yazar: "Said Nursî"
---

# Emirdağ-II 535 : İskeçeli Hafız Ali’ye gönderilen bir mektup

<p class="takdim">[Bu mektubu Avrupa’da nurlara fevkalade hizmet eden Nur’un kahraman bir hâdimi Hafız Ali’ye gönderiniz.]</p>

<p class="arabic" dir="rtl" title="Meal: “Subhân Allah’ın adıyla” * “Hiçbir şey yoktur ki O'nu hamd ile tesbih etmesin” [İsrâ 17:44]">بِاسْمِهِ سُبْحَانَهُ * وَاِنْ مِنْ شَىْءٍ اِلاَّ يُسَبِّحُ بِحَمْدِهِ</p>

<p class="arabic" dir="rtl" title="Meal: “Allah’ın selâmı, rahmeti ve bereketleri, ebedî ve dâimî olarak üzerinize olsun.”">اَلسَّلاَمُ عَلَيْكُمْ وَرَحْمَةُ اللّٰهِ وَبَرَكَاتُهُ اَبَدًا دَائِمًا</p>

Aziz, sıddık, muhterem kardeşimiz Hafız Ali!

Başta siz olarak nurları okuyan masum nur talebelerine binler selam ve dua eder dualarınızı bekleriz.

Üstadımız dedi ki: “Hafız Ali’nin harika kasidesini ve sarıksız kalan bu memleketteki nur talebelerine pek büyük bir müjde hükmünde onun nur talebelerinden altmıştan fazla hakiki mübarek masumların suretlerini aldık. Gayet hasta olduğum halde hem Hafız Ali’nin kasidesi hem o masum nurcuların fotoğrafı bir tiryak bir ilaç hükmüne geçti. Hafız Ali’ye bin barekallah ve o altmış küsur talebelerine de bin maşallah.”

Hem dedi ki: “Risale-i Nur’a 30 seneden beri tâ şehid oluncaya kadar hizmet eden, nurun mühim bir kahramanı ve ‘manevi nur fabrikasının sahibi’ namını alan şehid merhum Hafız Ali yerine Cenab-ı Hak bizlere aynen onun gibi bir Hafız Ali verdi. İnşaallah Avrupa’ya bir nur kapısını açan anahtar onun elinde olacak.”

Hem Üstadımız diyor ki: “Kasidesi çok güzel fakat benim şahsıma haddimden çok ziyade hisse vermiş. Ben hissemi de Risale-i Nur ve has talebelerinin şahsı manevisi namıyla nazara aldım. Hafız Ali Nur talebelerinin şahs-ı manevisi içinde mühim bir kahraman olduğu için ben ‘Said Nur’ namına olan kısmı onun namına temaşa ediyorum.”

Üstadımızın hizmetinde bulunan biz Nur talebeleri sizin hem manzumenizi teksir ettik. Anadolu’daki nur talebelerine gönderdik. Hem nurun istikbaldeki kahramanları olan masum talebelerinizin fotoğraflarını İstanbul’da teksir ederek çok yerlere gönderdik. Nurun feyizli çalışmalarında muvaffakıyetler diler dualarınızı bekleriz.

*el-Bâkî Hüve’l-Bâkî*
*Kardeşleriniz*
*Tahiri, Zübeyr, Hüsnü, Bayram, Ceylan*
