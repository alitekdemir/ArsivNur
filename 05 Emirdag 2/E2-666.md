---
title: "Emirdağ-II 666 : Ceylan’ın, risale tahrifi dolayısıyla Büyük Doğu’ya mektubu"
no: 666
id: "E2-666"
konu: "Ceylan’ın, risale tahrifi dolayısıyla Büyük Doğu’ya mektubu"
bolge: "Emirdağ-II"
donem: "Emirdağ 2 Dönemi"
date: 
yazar: "Said Nursî"
---

# Emirdağ-II 666 : Ceylan’ın, risale tahrifi dolayısıyla Büyük Doğu’ya mektubu

<p class="arabic" dir="rtl" title="Meal: “Her türlü noksan sıfatlardan yüce olan Allah’ın adıyla.”">بِاسْمِهِ سُبْحَانَهُ</p>

### Büyük Doğu Mecmuası Neşriyat Müdürlüğüne

Memleket müvacehesindeki kudsi cihadınızı tebrik eder hürmetlerimizi arz ederiz. Hakikaten asrımızdaki bütün fenalıklar hususan hayat-ı içtimaiyeyi kökünden sarsan fuhuş aleyhindeki hüsn-ü niyete makrun neşriyatınızdan dolayı şayan-ı takdirsiniz.

Hassaten şunu tebarüz ettirmek isteriz ki; intişar eden son nüshalarınızdan birisinde bir sütun açıp dercetmek vazifeperverliğini gösterdiğiniz Bediüzzaman Hazretlerinin müdafaatından ve Risale-i Nur’dan parçalar neşretmek meselesine gelince: Çok memnun olmakla beraber memleket çapında satışını tezayüd ettireceğinize şüphe etmediğimiz kıymetli mecmuanız için medar-ı şeref olan bu mukaddes vazifeyi yaparken onun yarım milyonu mütecaviz hakiki varislerini tahattur edip çok muhterem müellifine mahsus üslub-u belagat, fesahat ve tarz-ı beyanın aynen hıfzıyla hakikatlerin (fehme takrib hüsn-ü niyetine müstenid) tahrifini kaldırmanızı çok rica ederiz.

Bu hususta göstereceğiniz titizlik ve muhafazakarlık manevi mevkinize bir o kadar daha ilave edilmesine inşaallah vesile olacaktır. Bilvesile selam ve hürmetler

*Nur Talebelerinden*
*Ceylan*
