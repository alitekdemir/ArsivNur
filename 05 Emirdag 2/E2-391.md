---
title: "Emirdağ-II 391 : İnebolu Nurcuları namına İbrahim Fakazlı’nın bir mektubu"
no: 391
id: "E2-391"
konu: "İnebolu Nurcuları namına İbrahim Fakazlı’nın bir mektubu"
bolge: "Emirdağ-II"
donem: "Emirdağ 2 Dönemi"
date: 
yazar: "Said Nursî"
---

# Emirdağ-II 391 : İnebolu Nurcuları namına İbrahim Fakazlı’nın bir mektubu

<p class="arabic" dir="rtl" title="Meal: “Subhân Allah’ın adıyla” * “Hiçbir şey yoktur ki O'nu hamd ile tesbih etmesin” [İsrâ 17:44]">بِاسْمِهِ سُبْحَانَهُ * وَاِنْ مِنْ شَىْءٍ اِلاَّ يُسَبِّحُ بِحَمْدِهِ</p>

<p class="arabic" dir="rtl" title="Meal: “Allah’ın selâmı, rahmeti ve bereketleri, ebedî ve dâimî olarak üzerinize olsun.”">اَلسَّلاَمُ عَلَيْكُمْ وَرَحْمَةُ اللّٰهِ وَبَرَكَاتُهُ اَبَدًا دَائِمًا</p>

Çok sevgili, aziz, sıddık, müşfik Üstadım Efendim Hazretleri!

**Evvelâ**: Cümle Nurcu kardeşlerimizle beraber istifsâr-ı hâtırla selâm-ı mahsus eyler, hasret ve iştiyakla mübarek el ve ayaklarınızdan öper, sıhhat ve âfiyetinize gece gündüz dualar eder ve dualarınızı bekleriz.

**Sâniyen**: Risale-i Nur’un nuruna dayanamayan ilhad ve istibdadın inşallah tamamen mağlup ve müzmahil olmasına doğru görülen emareler meyanında mecmualarımıza kavuşmamız ve tarihçe-i hayatın en mühim meselesi olan Medresetüzzehra’nın Van’daki temelleri üzerine Reis-i Cumhur tarafından Meclis’te söylenen ve radyoda yayınlanan nutuktan anlaşıldığına, sevgili Üstadımızın da tasdiki ile tahakkuk eden Doğu Dârülfünunu ve mekteplere din dersleri mecburi okumak ve yeni çıkan kanunlar ile cebbar ve zalimlerin evvelce sevgili Üstadımızı ve Risale-i Nur’u imha için o çok lastikli ve dindarlara bir köstek olan 163. maddeye ek olarak “Said-i Kürdî’nin faaliyetine mani olmak için” kaydıyla Meclis’te alenen ilan edilen fıkrasına mukabil, "hürriyet-i fikir ve kalem ile müellifin kanaatlerine hürmet ve onu sıyanet" kanun altına alınıp resmîleşmek ve katîleşmek üzere oluşu, Cenab-ı Hakk’ın lütuf ve ihsanıyla artık merhum Hasan Feyzi kardeşimizin haklı ve hakikatli şehnamelerinde umduğu ve müjdelediği günler, sevgili Üstadımıza nasip ve müyesser olmasını Kadîr-i Zülcemal’den âcilen ve cümlemiz hakkında kabul buyurmasını temenni ve niyaz eyleriz.

Çok müşfik Üstadımız! Ahmed Kureyşî kardeşimizle gönderdiğiniz müjdeli selamlar, sıhhat ve âfiyet haberlerinizi bizleri son derece memnun ve mesrur eyledi. Cenab-ı Hakk’a şükürler olsun, İnebolumuz dualarınız berekâtıyla her zamankinden daha gayretli olmak azmindedir. İnşallah yakın zamanda Cevşen-ül Kebir münacat-ı Peygamberî (a.s.m.) tekemmül edecektir.

**Sâlisen**: Ramazan-ı Şeriften bu tarafa lütufkâr irşad ve himmetlerinizle Samsun ve Bafra’da teveccüh eden vazifemize layık olabilmek için karınca kudretince âcizane çalışmaktayız. Son hafta içinde hem oradan bir kardeşimiz gelmiş, hem de vasıtamızla birkaç zâtlara mektuplar yazıp göndermişler. Bunları ne yapmak lâzım diye Nazif ve diğer kardeşlerimizle istişare ettik. Nihayet sevgili Üstadımıza arzetmeyi muvafık bulduk. Evvelce olduğu gibi Hüsrev Ağabeyimiz vasıtasıyla göndermek, kalabalık olduğu için külfetli olur diye, doğru siz sevgili Üstadımıza affınıza sığınıp takdim ediyoruz. Zât-ı Üstadaneleri arzu ve münasip görürlerse mektupları sahiplerine irsal buyururlar. Bu meyanda oradaki kardeşlerimizin durumlarını aydınlatmak bakımından oradan gelmiş son mektuplarını leffen takdim ediyoruz. Zira Bafra ve Samsun bütün Risale-i Nur eczalarını ve mektupları peyderpey göndermekte olduğumuzdan, inşallah orası yeni bir küçük Isparta olmak dualarınız berekâtındandır. Ayrıca Berber Osman kardeşimizin de bir mektubu leffendir. Samsun Müdürü olan Emin Bey’e ve diğer yüksek mühendis Osman Bey’e mektuplar ile birkaç müracaatlarından sonra cevap ve takım mecmualar gönderildi. Ve Bafra kardeşlerimize yeniden yazıp Yirmidokuzuncu Mektub’un mühim dört parçasını (Ramazan, Turuk ve Hücumat gibi risaleleri) bugün posta ile gönderiyoruz. Cenab-ı Hak rıza-i İlahiyesine muvafık tesirler halk buyursun, âmin.

**Râbian**: Çok sevgili Üstadımız! Anne ve babamızdan müşfik hem ihtiyar hem hasta hem garib ve biçare geçen hayatınız bizlere çok hicran oluyor. Siz sevgili Üstadımızı hiçbir an unutamıyoruz. Elimizden duadan başka bir şey gelmiyor. Ancak her derdlere derman olan risalelerinizi tavsiye ederken, şifa ve manevi kudret ve kuvveti Nurlarda bulduğunuzu aynelyakîn olarak bildiğimizden biz de öyle teselli olmaktayız. Bu kerre İnebolu Medrese-i Nuriyesi sevgili Üstadımıza üç cilt içinde Sözler’in kısm-ı küllîsini ihda eder. İnebolu, Anadolu, bütün ehl-i iman, evlerimizdeki yavrular, anneler, yetmişlik ihtiyarlar, hastalar ve alîller, ey sevgili Üstad ve muazzam nur-u Kuran bütün bunlar ancak nurunla, Risale-i Nurunla derdlerini dindiriyor ve dindirecekler. Her an şimdiye kadar şeni’ ve ceberut bir tecavüzle senelerden beri damarlarımızı mikroplarıyla doldurup deşen, evlerimize kadar giren âdetler, bid’atlerle insanlığı saran dinsizlik ve komünizm cereyanlarına karşı hayatınız boyunca yılmadan çarpışmış asırlık bir vücudun bütün kan ve kuvvetini o yolda harcayıp akıttınız. Bugün bu imanlı savaş yolunda komünizm ve o kızıl ejderle yüz yüze iç içe bulunduğumuz halde, tâ dünyanın öbür ucunda aynı izi arayan saf ve muti’ Anadolu yavrularının dünyaya nümune bir şecaat-ı diniye ile şehid düşerken, âh sevgili Üstadımız, senin mahkemelerdeki arslanlar gibi coşan Haydarî-misal nârâlarınız ve bu millete şefkat ve merhametinizden gelen çok derin tesirlerinizden damlayan kanları vücudumuzun her zerresinden işitir ve hisseder gibi oluyoruz. Hatta hayalimizde Risale-i Nurlarını yazan kaleminden damlayan her damla, aynı şehidin kanı. Fakat bu şehadet damlaları toprağa düşmüş bir tohum gibi, her bir harf ve kelime olan o şehid kanlarından binler gaziler, fâtihler sünbülleri vermiş ve veriyor. İşte bu ordu, vatanın harîm-i ismetinden ciddi ve neticesi zafer olması müeyyed olarak dinin ezelî düşmanlarını boğacak, kovacak, onları nuruyla yıkacak, bütün beşeriyetin hasretini çektiği ve onun için çırpınıp ağlaştığı saadet-i dâreyni bahşedip armağan bırakacak.

Sevgili Üstadım! Seni o günlerin başında görmek, bütün ruh u canımızla temenni ve niyaz ederken hürmet ve hasretle ve iştiyakla el ve ayaklarınızdan öperiz sevgili Üstadımız Efendimiz Hazretleri. Şimdiye kadar çok müracaatlar ile Nur Risalelerinden isteyenlerin emanet selam ve hürmetlerini tebliğ ile kesb-i şeref ü hasret eylerim efendim.

*el-Bâkî Hüve’l-Bâkî*
*Duanıza muhtaç İnebolu Nurcuları namına*
*kusurlu talebeniz İbrahim*
