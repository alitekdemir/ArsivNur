---
title: "Emirdağ-II 141 : Tahsin Bey’e, Tarihçe-i Hayat ve İşârâtü’l-İ’câz ile ilgili bir mektup"
no: 141
id: "E2-141"
konu: "Tahsin Bey’e, Tarihçe-i Hayat ve İşârâtü’l-İ’câz ile ilgili bir mektup"
bolge: "Emirdağ-II"
donem: "Emirdağ 2 Dönemi"
date: 
yazar: "Said Nursî"
---

# Emirdağ-II 141 : Tahsin Bey’e, Tarihçe-i Hayat ve İşârâtü’l-İ’câz ile ilgili bir mektup

<p class="arabic" dir="rtl" title="Meal: “Her türlü noksan sıfatlardan yüce olan Allah’ın adıyla.”">بِاسْمِهِ سُبْحَانَهُ</p>

Aziz, muhterem kardeşimiz Tahsin Bey!

Leyle-i Kadrinizi tebrik eder, muvaffakiyetler dileriz. Üstadımız size hususi selam ediyor.

**Dedi ki:** Tahsin’in neşrettiği Tarihçe-i Hayat yirmi büyük mecmua kadar fâide verdi, fütuhat yaptı. Şimdi bir parça ilişmelerine katiyen merak etmesin. Nazar-ı dikkati celb ettiği için, büyük bir ilânname hükmüne geçti. Şimdiye kadar nasıl ki 20 senedir 20 büyük mecmua perde altında intişar etmesiyle çok büyük fütuhata medar oldu. Tarihçe-i Hayat’ın da perde altında intişarı inşaallah aynı neticeyi verecek.

**Saniyen:** Madem Cenâb-ı Hak sizi Ankara’da Risale-i Nur’un başkumandanı olarak ihsan etmiş; Risale-i Nur’un, Kur’ân’ın kırk vech-i i’câzından bir vechi olan nazmını beyan eden İşârâtü’l-İ’câz tefsirinin neşri de size müyesser oldu. O vech-i nazım yedi kısımdır. Bir kısmı tevafukattır. Tevafukatın bir nevi de Lâfza-i Celâl’de görülen zahir tevafukattır. İşte, mu’cizatlı Kur’ân’ımız bu tevafukatı gösteriyor. İnşaallah bu mu’cizatlı Kur’ân’ın neşri ve tab’ı da size nasip olacak.

Evvelce Üstadımız 10 bin lira size göndermişti. Şimdi de Kur’ân’ın âyetlerine tam muvafık olarak 6666 lirayı ki bu para, talebelerin iki senelik tayınatından fazla kalan paradır. Bunda bir sırr-ı azîm var, aynı altın para gibi mübarektir. Başkasına sarf etmemek lâzımdır. Size bazı Kur’ân’ın cüzleriyle birlikte gönderiyoruz ve pek çok selam ediyoruz.

*el-Bâkî Hüve’l-Bâkî*
*Kardeşleriniz*
*Tâhirî, Zübeyir, Ceylan, Sungur*
