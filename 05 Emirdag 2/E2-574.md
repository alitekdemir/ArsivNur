---
title: "Emirdağ-II 574 : Cumhuriyet Gazetesi’nin, 16 Mayıs 1958 tarihli yazısı hakkında"
no: 574
id: "E2-574"
konu: "Cumhuriyet Gazetesi’nin, 16 Mayıs 1958 tarihli yazısı hakkında"
bolge: "Emirdağ-II"
donem: "Emirdağ 2 Dönemi"
date: 
yazar: "Said Nursî"
---

# Emirdağ-II 574 : Cumhuriyet Gazetesi’nin, 16 Mayıs 1958 tarihli yazısı hakkında

### Cumhuriyet Gazetesi Yazı İşleri Müdürlüğüne

### İstanbul

16 Mayıs 1958 tarihli gazetenizin birinci sahifesinin ikinci sütununda “Diyarbakır’da Nurcular hadise çıkardılar. Mehmed Kayalar ile dört arkadaşının tevkifleri üzerine yüzlerce Nurcu adliye önünde toplandı ve polis bunları dağıttı” başlığı altında bir yazı görülmüştür.

Mehmed Kayalar ile arkadaşlarının Urfa Cumhuriyet Müddeiumumiliği’nin talimatı ile vilayetimiz Cumhuriyet Müddeiumumiliği tarafından ifadeleri alınmak için istenilmeleri üzerine bunlar polis tarafından Adliye’ye götürülmüşlerdir. İki gün sonra ancak bunlardan Mehmed Kayalar ile bir arkadaşının tevkif edildikleri öğrenilmiştir.

Bunların akraba-i taallukatından tahminen 30 kişi adliye civarında bir kahvede oturmuşlarsa da başlarında beyaz takke ve külah olmadığı gibi herhangi bir hadise de çıkarmadan bir müddet sonra kalkıp gitmişlerdir. Polisin toplantı ve gösteri yürüyüşleri kanununu tatbik ederek dağıtmak için müdahalesi de olmamıştır. Kanunen kahveler geceleri saat 23’te kapatılmaktadır. Nurcuların kahvelerde saat 24’e kadar arkadaşlarını bekledikleri haberi de tamamıyla hilaf-ı hakikattir. Bu itibarla bu tazib yazınızın matbuat kanununun 29. maddesi mucibince neşrini rica ediyorum.

*21.5.1958*
*Emniyet müdürü*
*Selahaddin Barut*
