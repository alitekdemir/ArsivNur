---
title: "Emirdağ-II 503 : Tillolu Said Özdemir’in bir mektubu"
no: 503
id: "E2-503"
konu: "Tillolu Said Özdemir’in bir mektubu"
bolge: "Emirdağ-II"
donem: "Emirdağ 2 Dönemi"
date: 
yazar: "Said Nursî"
---

# Emirdağ-II 503 : Tillolu Said Özdemir’in bir mektubu

<p class="arabic" dir="rtl" title="Meal: “Subhân Allah’ın adıyla” * “Hiçbir şey yoktur ki O'nu hamd ile tesbih etmesin” [İsrâ 17:44]">بِاسْمِهِ سُبْحَانَهُ * وَاِنْ مِنْ شَىْءٍ اِلاَّ يُسَبِّحُ بِحَمْدِهِ</p>

<p class="arabic" dir="rtl" title="Meal: “Allah’ın selâmı, rahmeti ve bereketleri, ebedî ve dâimî olarak üzerinize olsun.”">اَلسَّلاَمُ عَلَيْكُمْ وَرَحْمَةُ اللّٰهِ وَبَرَكَاتُهُ اَبَدًا دَائِمًا</p>

Pek muhterem ve çok sevgili aziz üstadım Bediüzzaman Hazretleri!

**Evvelen:** Sonsuz selam ve hürmetlerimi takdim eder, mübarek ellerinizden öper, sıhhat, âfiyet ve muvaffakiyetinizi Ekrem-ül Ekremîn’den niyaz eylerim. Muhterem Üstadım! Sizleri hatırladığım zaman size olan aşk ve muhabbetimden kalbim yanarak gözlerim yaşarıyor. Sizleri o kadar seviyor ve özlüyorum ki; Allah-u Teâlâ ve Resul-i Ekrem Aleyhissalâtü Vesselâm’dan sonra siz bir tarafa bütün kâinat bir tarafa. Ve Risale-i Nur’u okudukça o kadar ona bağlanıyorum ki, bin tane canım olsa ona fedaya hazırlanarak bütün kâinata belki onsekiz bin âleme ilan ve neşretme aşk ve şevkiyle doluyorum.

**Sâniyen:** Hattâ bundan bir müddet evvel katî olarak karar verdim ki, Risale-i Nur’u bütün dünyaya ilan ve neşredeceğim. Hem gizli olarak değil, açıktan. Ve bu açığa çıkmaktan dolayı bütün maddî tehlikelere karşı hazırım. Kuran’a hizmet uğrunda, imanı kurtarma yolunda, aile ve çocuklarımı hakikî sahipleri olan Rezzak-ul Âlemîn’e bırakarak bu ulvi gaye uğrunda canımı fedaya hazırlanarak ve üstadım hazretleri gibi “Ecel birdir, tegayyür etmez” diyerek teşebbüse geçtim. Ve evvelce üçbin adet olarak bastırdığımız, Zübeyr kardeşimizin konferansına ve hem de üniversite beyannamesinin içine konulmak üzere, Risale-i Nur’un herkes tarafından okunması ve okutulması için âcizane olarak bir mukaddime yazdım. Ve memleketin her tarafına gidecek olan bu mukaddimeli konferans ve beyannamelerle, içinde Risale-i Nur’u okuma aşkı doğanların Risale-i Nur’u temin edebilmeleri için fakirhanenin adresini de ekledim. Ve dörtbin adet bastırdım. Dağıtmak üzere iken siz üstadım hazretlerini rüyada görerek bana istikbale ait sizce malum olan bazı mühim beşaretler verdikten sonra ezanı yani ilanı benim okumamamı yani perde arkasında gizli kalmamı ikaz buyurdunuz ve o sırada Allahü Ekber nidalarının başkası tarafından okunmakta olduğunu duydum. Allah hayırlısını etsin. Bu ikazınız üzerine şimdilik perde arkasında kalıyorum. O adresleri keserek, bastırdığım mukaddimeleri kullanıyorum.

**Sâlisen:** Şimdilik Diyanet’in raporu ile ilişik listeleri ve Afyon kararını ikibin adet miktarında bastırıyoruz. Türkiye’nin bütün emniyet müdürlüklerine ve vilayet savcılıklarına inşallah göndereceğiz. Tâ ki bu umumî beraatten her yer haberdar olup hiçbir yerde herhangi bir şekilde bir daha bir mahkeme açılmasın. Ve bütün kitapların tetkik edilmiş olduğu görülsün.

**Râbian:** Buyurduğunuz gibi Eskişehir Yeşil Nur Matbaasında Gençlik Rehberi ile ve Hüccet-i İmaniyeler basılmak üzere. Hüccet-i İmaniyelerin bazılarını âcizane olarak yazıp, basılması için gönderdik.

**Hâmisen:** Hüsn-ü niyetinizin eseri olarak bana karşı gösterdiğiniz teveccühe hiçbir cihetle kendimi lâyık görmüyorum. Çünkü mahlukatın en âcizi ve en zayıfı benim. Fakat Cenab-ı Hak o kadar kudret, rahmet ve kerem sahibidir ki, mahlukatının en âcizine en büyük nimeti ihsan ederek, bir sineğe kartal sıfatları giydirerek Esma-i Hüsnasının yüksekliğini izhar eder. Onun rahmetinden her şey beklenir.

**Sâdisen:** Sevgili Üstadım! Bu âcizi lâyık olmadığı halde Ankara seyyar vaizliğine aldılar. Bir câmide vaaz ediyorum. Allah-u Teâlâ’ya ne kadar şükür etsem azdır. Mahlukatının en âcizine bu şekilde hiçbir kimseye nasip olmayan Risale-i Nur gibi en büyük bir nimeti ihsan etti. Risale-i Nur’u ezberleyerek cemaata vaaz ediyorum. Vakıa daha kendi nefsimi ıslah etmiş değilim ki, başkalarına vaaz edeyim. Fakat inşallah himmetinizle ve Risale-i Nur dersleri sayesinde onu da ıslah edeceğimi Allah-u Teâlâ’nın rahmetinden ümit ediyorum. Bütün vakitlerimi Risale-i Nur’a hasretmiş bulunuyorum. Onu ezberliyorum, onu yazıyorum ve ona çalışıyorum. Fakat bu çalışmama engel olmağa çalışılıyor. İllâ dairede çalışacaksın, yoksa seni şarka tahvil ettiririz diyorlar. Ben ise Risale-i Nur’a daha fazla sarılabilmek, istifade etmek ve ettirmek için dairede çalışmaya yanaşmıyorum. Her ne ise. İnşallah duanız bereketiyle hayırlısı olur.

Sevgili Üstadım, bazı fuzulî ve belki yanlış söz ve yazılarla sizi üzdüm ise acemîliğim ve âcizliğime vererek kusura bakmayınız. Tekrar olarak selam ile ellerinizden öper, sıhhat, âfiyet ve muvaffakiyetinizi Feyyaz-ı Mutlak’tan diler, duanızı istirham eylerim. Pederim size selam ile ellerinizden öper, sıhhat, âfiyet ve selametinizi diler, dualarınızı rica eder.

*el-Bâkî Hüve’l-Bâkî*
*Âciz ve kusurlu*
*Duanıza en çok muhtaç talebeniz*
*Said Tillovî*
