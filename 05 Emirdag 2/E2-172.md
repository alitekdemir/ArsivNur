---
title: "Emirdağ-II 172 : Ahmet Atak’ın mektubu"
no: 172
id: "E2-172"
konu: "Ahmet Atak’ın mektubu"
bolge: "Emirdağ-II"
donem: "Emirdağ 2 Dönemi"
date: 
yazar: "Said Nursî"
---

# Emirdağ-II 172 : Ahmet Atak’ın mektubu

<p class="arabic" dir="rtl" title="Meal: “Her türlü noksan sıfatlardan yüce olan Allah’ın adıyla.”">بِاسْمِهِ سُبْحَانَهُ</p>

<p class="arabic" dir="rtl" title="Meal: “Allah’ın selâmı, rahmeti ve bereketleri, ebedî ve dâimî olarak üzerinize olsun.”">اَلسَّلاَمُ عَلَيْكُمْ وَرَحْمَةُ اللّٰهِ وَبَرَكَاتُهُ اَبَدًا دَائِمًا</p>

Ey mübarek, müşfik ve muazzez kurtarıcımız Üstadımız Efendimiz Hazretleri!

Bu acip madde ve dinsizlik asrında, nazarlar kısalmış; kalbler, fenalıklar ve kötülüklerle dolmuş. Yalnız ve yalnız, Kur’ân-ı Hakîmin bu zamandaki en hakikî ve kat’î tereşşuhatı olan Risale-i Nur, o kısalmış nazarları, âdeta maddenin ruhuna nüfuz ettiriyor; o kötü kalblerin zindan gibi karanlık olan içini, bambaşka bir aydınlıkla nurla dolduruyor. Bu atom asrında maddenin üzerinde yapılan yeni yeni keşifler o biçare insanlarda ve biçare insanlık üzerinde tamiri mümkün olmayan yaralar açarken ve her derde deva ve her hastalığa şifa Risale-i Nur beşeriyetin bu tamire imkan olmayan yaralarını şu dünyada başka hiçbir beşerin yapmasına ve tertip etmesine imkan olmayan uhrevî ilâçlarla tedavi ediyor.

Yukarıdan beri hep menfi taraftan bu zaman için Atom Asrı, Madde-Dinsizlik Asrı tabirlerini kullandık. Halbuki bu yüzyıl müspet cihetinden siz mübarek Üstadımızın fikir ve mefkure sahasında açtığınız yola izafeten “Asr-ı Nur” veya “Nur asrı” denilmeya sezâdır.

Risale-i Nur ve onun harika müellifi siz mübarek Üstadımız, binlerce münevver gence halâskârlık vazifenizi yapmış ve yapmaktasınız. Bunun böyle olduğuna imanları kurtarılan bu âcizler canlı şahitleriz. Bu dehşetli asırda, materyalizmi, maddeciliği temelinden yıkan, mason ve komünistlerin bâtıl ideolojilerini bütün ehl-i ilim ve idrak muvacehesinde zîr ü zeber eden Risale-i Nur, cümle okuyucularına dolayısıyla nur şakirtlerine âb‑ı hayatı içiriyor. Âb‑ı hayat ki ebedîlik suyudur. Birçok namdar ve İskender-i Kebir gibi hükümdarlar bu suyun peşinden koşmuşlar. Ve bu uğurda hayatlarını da vermişlerdir. İşte Risale-i Nur, bize, bu asrın talihli insanlarına, bu dünya ile, hattâ kâinatla bile değişilmez hakiki âb‑ı hayatı, yani beka âleminin bileti olan imanı bahşediyor.

Ey aziz ve mübarek Üstadımız! Bu kadar kıymetli bir hediyeyi bizlere veren siz kudsi Üstadımıza ne kadar bağlansak, ne kadar hürmet ve muhabbet beslesek azdır. Siz kurtarıcı Üstadımızla Risale-i Nur talebeleri arasındaki tesanüd, ebedî bir bağlılıktır. Ve bunu ise beşer kuvveti değil; kainat kuvveti çözmek değil; gevşetmekten bile âcizdir. Hürmetle mübarek el ve ayaklarınızdan öper, duave himmetlerinizi bekleriz.

*Üniversite Nur talebeleri namına*
*Siyasal Bilgiler Fakültesinden*
*Ahmet Atak*
