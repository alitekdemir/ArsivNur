---
title: "Emirdağ-II 379 : Mehmed Vahdeddin’in bir mektubu"
no: 379
id: "E2-379"
konu: "Mehmed Vahdeddin’in bir mektubu"
bolge: "Emirdağ-II"
donem: "Emirdağ 2 Dönemi"
date: 
yazar: "Said Nursî"
---

# Emirdağ-II 379 : Mehmed Vahdeddin’in bir mektubu

<p class="takdim">[Emirdağı’na kadar gelip çok mühim risaleleri Urfa’ya götüren ve Ceylan vazifesini gören Vahdeddin’in mektubunu bera-yı malûmat gönderiyoruz.]</p>

<p class="arabic" dir="rtl" title="Meal: “Allah’ın selâmı, rahmeti ve bereketleri, üzerinize olsun.”">اَلسَّلاَمُ عَلَيْكُمْ وَرَحْمَةُ اللّٰهِ وَبَرَكَاتُهُ</p>

Aziz Üstadım!

Hürmet ve edeble ellerinizden öper, duanızla Nur hizmetinde çalışmak arzu ederim. Zât-ı âlînizi ziyaret ettikten sonra kendimi bu mukaddes davanın bir kölesi addetmeye müsaadelerinizi ve lütuflarınızı istirham ederim. Cenab-ı Hak bu davaya ihanet edenleri ıslah ve tecavüz edenleri de kahretsin. Ziyaretinizde nail olduğum dua ve irşadlarınız sayesinde ruhumun en karanlık ve kalbimin en gizli derinliklerini daha nurlu ve daha kavi görerek imanı kurtaran Risale-i Nur’a dört el ile sarılmağa çalışıyor ve her iki hayatın mevkilerini tayinde daha kolay ve daha emin bir vaziyet iktisab ediyorum. Yazık ki şimdiye kadar bu nur, bu hayat kaynağı Risale-i Nur’dan uzak, bîgane yaşamışız. Şâirin dediği gibi ben de derim ki: Yâ Rab! Onsuz geçen günlerimi ömürden sayma. Çünkü şimdiye kadar insana has olmayan sessizlik içinde nebatlar gibi, taşlar gibi yalnız el ile tutulur, gözle görülür bir camid varlık olarak yaşamışız ve sadece boşlukta yer işgal etmişiz. Ve Cenab-ı Hakk’ın nimetlerine ve bize verdiği hayat nimetine karşı şükür vazifesini îfa edemeyen bir insan durumundayım. Bundan sonra ancak sizin duanız ve emrinizin irşadı ve Cenab-ı Hakk’ın lütfu ile bir insan ve bir müslüman olmak muradına nail olabilir. Âhirette Cenab-ı Peygamber Efendimiz Hazret-i Muhammed Sallallahü Aleyhi Vesellem’in şefaatına mazhar olmak için mesaî sarfedebilirsem kendimi mesut bilirim.

Efendim! Cenab-ı Hak size âfiyet ve uzun ömür ihsan buyurarak sizi başımızdan, dua ve himmetinizi üzerimizden eksik etmesin, âmîn. Kemal-i hürmetle ve edeble ellerinizden öper, peder ve vâlidemin selâm ve hür­metlerini arzeylerim. Kendilerine dua edeceğiniz müjdesine son derece sevinerek Cenab-ı Hakk’a şükretmektedirler.

*Pürkusur köleniz*
*Mehmed Vahdeddin*
