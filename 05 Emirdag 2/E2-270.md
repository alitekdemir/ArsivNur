---
title: "Emirdağ-II 270 : Sungur’un, Üstad’a karşı hissiyatı & Nur faaliyetleri"
no: 270
id: "E2-270"
konu: "Sungur’un, Üstad’a karşı hissiyatı & Nur faaliyetleri"
bolge: "Emirdağ-II"
donem: "Emirdağ 2 Dönemi"
date: 
yazar: "Said Nursî"
---

# Emirdağ-II 270 : Sungur’un, Üstad’a karşı hissiyatı & Nur faaliyetleri

<p class="arabic" dir="rtl" title="Meal: “Subhân Allah’ın adıyla” * “Hiçbir şey yoktur ki O'nu hamd ile tesbih etmesin” [İsrâ 17:44]">بِاسْمِهِ سُبْحَانَهُ * وَاِنْ مِنْ شَىْءٍ اِلاَّ يُسَبِّحُ بِحَمْدِهِ</p>

<p class="arabic" dir="rtl" title="Meal: “Allah’ın selâmı, rahmeti ve bereketleri, ebedî ve dâimî olarak üzerinize olsun.”">اَلسَّلاَمُ عَلَيْكُمْ وَرَحْمَةُ اللّٰهِ وَبَرَكَاتُهُ اَبَدًا دَائِمًا</p>

Çok aziz, çok kıymettar, çok mübarek, çok sevgili Üstadımız Efendimiz!

Evvela, sonsuz selam ve hürmetlerimizi arz ederek çok mübarek el ve ayaklarınızdan öperiz çok sevgili, çok aziz Üstadımız.

Bu çok günahkar ve çok kusurlu talebeniz çok yüksek şefkat ve merhametinizle kabul buyurduğunuz ve bu biçareyi tekrar tekrar binler defa minnettar eyleyen ve saadet-i ebediyenin bir nevi cilvesi ve Rabb-i Rahîm’in nihayetsiz lütfunun bir numunesi olan ve Cenab-ı Erhamürâhimîn’den tekrar niyaz ettiğim ve aziz ve müşfik Üstadımızın bizim liyakatsizliğimize bakmayan ve benim gibi asi ve ihlasa muvaffak olamayan biçareyi kabul buyuran yüksek şefkatinizden tekrar yalvardığım mübarek huzurunuzdan ayrıldıktan bir hafta sonra İstanbul’a geldim. Orada kahraman Ziya, Mustafa ve Metin kardeşlerimizle beraber Eşref Edib ve Mehmed Mihrî ağabeylerle görüştük. Ve sevgili Üstadımızın selamlarını tebliğ ettik. Mihrî ağabeyimiz sevgili Üstadımızın Van’daki eski talebelerinden imiş, sevgili Üstadımıza çok bağlı.

Afyon’da ve mahkemede sevgili Üstadımıza yapılan ihanetleri ve kanunsuz keyfî muameleleri ve bu muameleler ile güya sevgili Üstadımızı hiddete getirmek ve bu suretle bir hadiseye yol açmak istediklerini.. fakat Üstadımızın pek yüksek şefkatlerinden masumlara ve ihtiyarlara ve çocuklara zarar gelmemek için harika bir surette sabrettiklerini, bilhassa hapiste üç defa pek şiddetli zehirlerle sevgili Üstadımızı zehirledikleri, inayet-i Hakk ile ölmedikleri, fakat zehirlerin pek şiddetli tesiriyle sıkıntılı hastalığın günlerce ve halen devam etmesi ve günlerce yatak içinde bir yandan bir yana dönemeyecek bir vaziyette (yalnız namaz vakitleri hariç) bu şiddetli zehirlerin tesirleri ve kışın şiddetli soğukları içinde büyük bir koğuşta yanlız başına yanlarına kimseyi bırakmayarak bir hizmetçiyi dahi men ederek zerre kadar imanı ve insafı bulunanların kalplerini sızlatan ve gözyaşlarını akıtan emsalsiz sıkıntı ve işkencelere maruz kaldıklarını.. ve mahkemede dahi aynı şekilde din ve iman aleyhinde ve Kur’an’ın âyâtına muarızkar bir surette müddei-umuminin müfteriyane ittihamnamelerini dinlettirdiklerini ve buna mukabil aziz Üstadımızın beş on dakika konuşmasına müsaade etmediklerini.. ve mahkeme günleri Üstadımızı ziyarete gelen ve mahkemeyi seyretmek isteyen birçok kimselerin mahkeme salonundan kovuldukları (Tâ Üstadımızın elini öpmesinler ve Üstadımız hiddet etsinler) polisler, hatta müddei-umumi polislerden ziyade kendisi polis gibi mahkeme salonundan halkı tehditlerle kovdukları.. hem aziz Üstadımız hapishaneden tahliyesinden sonra mütemadiyen ve sıra ile polislerin Üstadımızın kapısının önünde beklediklerini ve gelen ziyaretçilerin isimlerini yazıp ziyaretlerini men ettiklerini ve en vahşiyane iftiralar ve propagandalarla halkı korkutmak istediklerini ve bunun gibi böyle binler zulüm ve işkenceler içinde dahi sevgili Üstadımızın sabrettiklerini.. ve memleket ve milletin selameti için beddua dahi etmediğini ve ona zulmeden me’murlara ve polislere şefkat edip, onlara güler yüzle, onları okşayarak namaz kılmağa teşvik ettiklerini.. hem bu pek sıkıntılı işkencelere son verilmesi için “Sevgili Üstadımız, sizin gibi ehl-i hak ve hakikatten yardım bekliyorlar. Müfteriyane ittihamnamelerini kabul eden heyetin ya değişmelerini veyahut mahkemenin başka bir vilayetin mahkemesine nakledilmesine çalışmanızı istiyorlar” diye arz ettik.

Ey sevgili Üstadımız! İzah edemediğimiz fakat biçare kalblerimizi sızlatan maruz kaldığınız zulümleri ve sıkıntılı hayatınızı gördükçe biz manen ağlıyoruz.

Ey sevgili Üstadımız! Bize müsaade buyurunuz ve bize darılmayınız. Biz bu fani vücutlarımızı senin için feda edelim. Biz biçarelere lütfettiğiniz binler iyiliğinize mukabil biz bir şey yapamadığımızdan elem ve keder içindeyiz. Ne olur müsaade buyurun. Bu fani hayatımızı o binler iyiliğinizin binde birine mukabil feda edelim.

Ey imanlı kalblerde ve nurlu gönüllerde milyonlar ruh ve kalp halinde yaşayan kudsi Üstadımız! Bu defa gelen ve talebelerinizden hiçbir teveccüh ve hürmet kabul etmeyen âlî düsturunuzu ve biz muhtaçlara tam lazım ders ve irşadınızı havi çok kıymetli mübarek mektubunuzu okuduk. Sevgili, müşfik Üstadımız Efendimiz… Afv buyurun. Bazı bedbahtların şeytanın şakirtlerine karşı fevkalade hürmet gösterdikleri.. Bilhassa onları uçuruma yuvarlayan ehl-i ilhada hürmette kusur etmemeye uğraştıkları şu zamanda biz biçareleri nur-u iman hazinesi Risale-i Nur’u lütfetmekliğinize karşı bizim bütün varlığımız, kalbimiz, ruhumuz, gözümüz, kulağımız hatta nefsimiz ve bütün zerrat-ı vücudumuz sana minnettar kaldığı halde bizden hiçbir teveccüh ve hürmet beklemeyişinize karşı biz, Rabbimizin vücud-u insaniyemizde derc ettiği o hürmet ve muhabbeti kime verelim?

Hayır Üstadımız! (bizi afv et) Biz, Halıkımızın biz aciz kullarında ihsan ettiği hürmet ve muhabbeti (Senin için ölmek, yanmak dahi olsa) yine sana vereceğiz. Ve Cenab-ı Hakk’ın izniyle ve yine senin dua ve himmetinle inşaallah ebediyen sana feda-i mal, can, her şey olacağız. Zira sana edilen hürmet ve teveccüh; imanadır. Ve sana giden aşk ve muhabbet; Allah’adır ve Onun Habibi’nedir. Ve sana olan sarsılmaz bağlılık; Hazret-i Kur’an’adır.

Zira sen ey timsal-i rahmet ve dellal-ı Kur’an ve şems-i hidayet! Senin bütün hayatın, dakika ve saniyelerine kadar (bir dakika olsun zulmet tecavüz etmeden) hak üzere gitmiş. Ve haktan haber vermiş. Ve o mübarek hayat nihayet Risale-i Nur denilen nur-u hakikatle âbideleşmiş, hem o nur-u hakikatle ebedîleşmiş. Zira senin bütün sözün Risale-i Nur’dur. Ve senin bütün hayatın Risale-i Nur’un zuhuru ve intişarıdır. Ve senin bütün zevkin ve neş’en onun hakikatleridir. Ve senin bütün hiddetin ve kavgan o kudsi hakikatleri müdafaadır. Ve senin Cenab-ı Hakk’ın sana verdiği bütün letaif-i insaniyen hep Risale-i Nur’dur. Risale-i Nur da Kur’an’a bağlıdır. Ve Kur’an’ın bir büyük mucizesidir. Ve bir cihette semavîdir, arşîdir. O halde ey aziz! ve senin yalnız şefkatine istinaden “Üstadım” diyebildiğimiz kudsi rehberimiz! Senin sözün; hakkın sözü, hakkın ilhamıdır.

O halde sevgili Üstadımız bizi afv et ve biz biçarelerin üzerine farz olan (hey şeyi feda) olan hürmet ve muhabbetimizi kendinden başkasına çevirtme. Ve bizi daire-i tenvirinde ve daire-i tedrisinden ebediyen ayırma. Biz bütün bağlılığımızı ve her şeyimizi yine senin dua ve himmetinle sana vereceğiz.

Sevgili Üstadımız Efendimiz! Kusur ve günahtan hiç sıyrılamayan biz biçarelerde sevgili Üstadımıza feda olan her şeyi yine siz sevgili Üstadımızın dua ve himmetiyle bizde vücut bulmuş. Onun için “biz” ve “ben” demekliğimiz yine sensin, senin bize lütfettiğini yine senin ve dua ve himmetinle sana arz ediyoruz.

Çok sevgili Üstadım! Bu biçarenin daha evrakları vekâletten gelmemiş. Sevgili Üstadım Efendim. Hiç ehemmiyeti yok. Ve hem zerre kadar pişmanlığımız ve kederimiz yok. Bilakis pek çok seviniyoruz. Ve bunu Cenab-ı Hakk’ın bu adi kulu hakkında bir nimet ve rahmeti telakki ediyoruz. Değil böyle çok küçük zahiri bir hal, Risale-i Nur yolunda ve onun şahs-ı manevisinin kudsi mümessili uğrunda tırnaklarımız çekilse ve ellerimiz, kollarımız parçalansa, vücudumuz dağıtılsa inşaallah sevgili Üstadımız yine sizin dua ve himmetinizle zerre kadar pişmanlık göstermeyeceğiz. Bizi asıl üzen ve ağlatan Risale-i Nur’a hakkıyla talebe olamadığımız ve sevgili Üstadımızın bizi imanla mücehhez kılmak olan ebedî iyiliğine karşı mukabele edemediğimizdir.

Çok sevgili Üstadımız! “Haşirdeki mahkeme-i kübraya bir arzuhaldir” olan çok kıymetli ve hakikatli şekvayı yeni harfle hem Reis-i Cumhur’a, hem Başvekil’e, hem Maarif Vekili’ne, hem Zonguldak Maarif Müdürü’ne dua ve himmetinizle inşaallah göndereceğiz. Reis-i Cumhur ve Başvekil’e ayrı olarak sevgili Üstadımıza yapılan bu emsalsiz zulümlere artık son verilmesini; yoksa nesl-i âtînin hem bu zulümleri yapanlara, hem de bu zulümlere müsaade edenlere ve göz yumanlara nefret edeceklerini ve lanet okuyacaklarını ve istikbal huzurunda ve hakikat mahkemesinde mahkûm olacaklarını, çünkü bütün faaliyet yalnız ve yalnız muhtaç olanlara iman hakikatlerini neşretmek ve bu suretle memleket ve milletin saadetine çalışmak olduğunu inşaallah yazacağız.

Çok sevgili Üstadımız! Sizi çok meşgul ettik. Kusurumu afv buyurun. Bütün bu havalideki kardeşlerimiz selam ve hürmetlerle mübarek el ve ayaklarınızdan öperler. Bu biçare ve çok kusurlu talebeniz dahi mübarek el ve ayaklarınızdan öper ve duanızı yalvarır. Hem kusurlarımı afv etmenizi dilerim.

*el-Bâkî Hüve’l-Bâkî*
*Çok kusurlu talebeniz*
*Sungur*
