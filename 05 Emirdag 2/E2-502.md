---
title: "Emirdağ-II 502 : İstanbul Nurcu hanımların Üstada bir mektubu"
no: 502
id: "E2-502"
konu: "İstanbul Nurcu hanımların Üstada bir mektubu"
bolge: "Emirdağ-II"
donem: "Emirdağ 2 Dönemi"
date: 
yazar: "Said Nursî"
---

# Emirdağ-II 502 : İstanbul Nurcu hanımların Üstada bir mektubu

<p class="arabic" dir="rtl" title="Meal: “Her türlü noksan sıfatlardan yüce olan Allah’ın adıyla.”">بِاسْمِهِ سُبْحَانَهُ</p>

<p class="arabic" dir="rtl" title="Meal: “Allah’ın selâmı, rahmeti ve bereketleri, ebedî ve dâimî olarak üzerinize olsun.”">اَلسَّلاَمُ عَلَيْكُمْ وَرَحْمَةُ اللّٰهِ وَبَرَكَاتُهُ اَبَدًا دَائِمًا</p>

Risale-i Nur’un nurlu havuzundan iman nurlarını bizlere ulaştıran, çok sevgili, mübarek Üstadımız Efendimiz Hazretleri!

**Evvelen:** En derin gönülden ve içten gelen duygularımızla selâm, sevgi ve muhabbetlerimizi arzeder, hak uğrunda hakikat yolunda zalimlere mağlub olmayan hamiyetkâr, müşfik ellerinizden öperiz.

**Sâniyen:** Risale-i Nur’un matbuat lisanıyla intişarından istifadeye nasibdar olan bizler hayatımızın seyrini yeni bir ufka doğru değiştirmesi bakımından arzediyoruz ki: İstanbul açık-saçıklığın revaçta olduğu ve oldurulmak istendiği bir şehir. Ahlaksızlığın bir tufan gibi her tarafı kapladığı bir zamanda, o fırtınaya kapılma endişesiyle çırpındığımız sırada imdad-ı İlahî ile Risale-i Nur’a kavuştuk, kurtulduk. İ’dam-ı ebedîden kurtulduk, sefalet ve rezaletten kurtulduk, israfat ve ihtirasattan kurtulduk, kurtulduk, kurtulduk şükür…

Canımız Üstadımız! Beş seneden beri Risale-i Nur’u okumaktayız. Risale-i Nur’ların maddî manevî hayatımızda yaptığı müsbet tesiratıyla aldığımız feyz, edindiğimiz bilgi, kazandığımız ahlak sayesinde imanımız inkişaf ederek dünyada Cennet hayatını yaşamak bahtiyarlığına nail olduğumuz kanaatındayız. Yine tahdis-i nimet suretinde arzedelim ki: Risale-i Nur’dan aldığımız yüksek feyizle, bir hafta içinde Kuran yazısını öğrendik. Hocasız, medresesiz nasıl öğrendiğimize biz de hayret ediyoruz. Fakat Risale-i Nur öğretiyor. İşte biz öğrendik. Ve bütün varlığımızla Risale-i Nur’un yirmi senede ancak tahsil edilebilen hakikat ilmini bir haftada kazandırdığını tasdik ediyoruz. Risale-i Nur’u görmeden önce, mektepten aldığımız tesiratla zamanın gidiş şartlarına kendimizi uydurmak mecburiyetinde telakki ettiğimizden tesettüre pek riayet edemiyorduk. Şimdi Allah’a yüzbinler şükür olsun, Risale-i Nur’dan aldığımız telkinatın manevî ihtarı sayesinde, genç olduğumuza rağmen Kuranımızın tarif ettiği şekilde örtünmeğe başladık. İlahî emirlere riayetle iman nurunun kalbimizde nakşeylediği manevî zevk ve huzurumuzu dünyalara değiştirmeyiz. Kuran’ın nuruyla nurlanmak isteyen, fakat ehl-i dalaletin iğfalatıyla yolunu şaşırıp sefahete düşen eski arkadaşlarımız, İslamî kıyafetlerimizi görünce bize imreniyorlar ve bize benzemeye çalışıyorlar. Biz de siz sevgili Üstadımızın Hanımlar Rehberi’nde “Bu mübarek hemşirelerimi ifsad eden komiteler kahrolsunlar. Allah bu hemşirelerimi de o serserilerin şerlerinden muhafaza eylesin.” diye buyurduğunuz gibi onları Aziz-i Cebbar’a havale edip Risale-i Nur’dan aldığımız iman esasıyla onlara acıyarak Cenab-ı Hak’tan kısa zamanda hidayete eriştirmesini yalvarıyoruz.

Sevgili Üstadımız! Hanımlar Rehberi ile müsemma risale-i hârikanız devrimizin istikametsiz hanımlarına, hissiyatlarına mağlup olup sefih bir hayat sürme alışkanlığına kapılanlara ve bir dirhem hazır lezzeti ileride bir batman zehire tercih eden ve ettirilmeğe sevkedilen zavallı tazelere, genç körpelere, şefkatini yanlış yolda sarfeden aldatılmış annelere ışık tutarak nurlu yola, istikamete, hidayete getirmesi bakımından ne kadar büyük bir hizmete haiz olduğu malum ve aşikardır. Bu hususta minnet ve şükranlarımızı dile getirmekten âciziz.

Efendimiz! Hanımlar Rehberi’nin ehemmiyetinin büyüklüğü, tesiratının hârikalığı sebebiyledir ki, birinci tabı çok kısa bir zamanda bitmiş. İstanbul’daki kahraman ve fedakar kardeşlerimiz ikinci tabını yapıyorlar. Sağ olsunlar. Allah o fedakar kardeşlerimize Üstadımızın kuvvet, cesaret ve sadakatını ihsan eylesin. Siz sevgili Üstadımıza da sıhhat ve selametler bağışlasın, âmin.

Şefkatli Üstadımız! Eğer imkan ve iktidarımız olsa idi, bütün Müslüman Türk kızlarına ve annelerine ve dolayısıyla âlem-i İslama hitaben diyecektik:

> Ey muhterem Anadolu anası ve genç körpeler! Huzur içinde, nur içinde, saadet ve refah içinde yaşamak isterseniz Risale-i Nur’u okuyunuz. Uyanınız artık gafletten. Safiyetinizden istifade ederek sizi iğfal etmek isteyen melûn güruha tükürünüz. Sizi aldatmasınlar. Anneler! Dikkatli olunuz. Şefkatinizi yanlış yolda kullanmayınız. Evlatlarınızı terbiye-i İslamiye dairesinde yetiştiriniz. Âhirette şefaatçi yerine davacı olmasınlar.
> 
> Genç kızlar, mektebliler! Size hitap ediyoruz. Zamanın surî zevkleri karşısında aldanmayalım. Hayvanca yaşamayı şiar edinenlerin zebunu olmayınız ve olmayalım. Ahlakımızı Kuran nuruyla ziynetlendirip istikametimizi düzeltelim. Allah’a hadsiz şükürler olsun namus ve ismetimizin, şeref ve haysiyetimizin, tek kelime ile kadınlığımızın muhafaza yollarını bize öğreten Risale-i Nurlarımız ve sevgili Üstadımız var. Ahlak yıkıcı neşriyatı takip edeceğimize, iki dünyanın saadetini kazandıran Kuran’ın nurlu derslerini okuyalım, nurundan nur alalım. Ulvî hislerimizi rencide eden, bizi menfî propagandalarla baştan çıkarmak isteyen fitne ve fesadçıların yaygaralarına kulak vererek zahiren süslü ve cazip görünen hristiyan ve hristiyanlaşmış zengin ve dünyaca makam sahibi kodamanların gece yarılarına kadar zıplayıp hoplayan sarhoş ve açık-saçık karı ve kızlarını taklid edip, Cenab-ı Allah’ın bir nimeti olan güzellik ve gençliğimizi birkaç senelerde harcayarak yaşlandığımızda âdi, kocamış ve çirkinleşmiş ve herkesin nazar-ı nefretine maruz kalmak derecesine düşmek değil; gençlik ve güzelliğimizi âdâb-ı Kuraniye ziynetiyle ziynetlendirelim ve iki cihanın hakiki sultanı olan Hazret-i Peygamberimizin izinden giden mübarek ve müşfik zevcelerini taklid edelim ve ondört asır şanlı ecdadımızın ünlü kahramanlarını, şehid ve gazilerini yetiştiren ve vefakar ve sadakatli annelerimizi ve o annelerimizin rehberliğini yapmış olan o pâk ve edepli Peygamberimizin tahir ve temiz hanımlarına ve gayet derecede nazik ve nezaketli kızlarına benzemeye çalışarak sünnet-i seniyeye tam uyalım ki, âhirette bize şefaatçi olsun ve olsunlar.

Lütufkâr Üstadımız! Evet hayatımızın iki devresiyle katiyyetle anladık ki: Bir zamanlar Gençlik Rehberi adlı eserinizi neşretmekle binlerce gençleri, hususen mektepli genç kardeş ve ağabeylerimizi kurtarmaya, küfrün cazibedar ve cezbedici küfrün çemberine düşmemelerine izn-i İlahî ile azîm bir sed yaptığınız gibi; Hanımlar Rehberi’ni lütfetmekle de o nurlu ve katmerli sedler içinde çelikten bir parmaklık, elmastan siperler olan bir kafes ve onun içinde müstahkem bir harîm-i ismet yaptığınızdan asla şüphemiz kalmadı. Fakat bu kafes öyle kafestir ki, çürük tahta evlerin eski pencerelerine gerilmemiş; doğrudan doğruya kalb, ruh ve manevî latifelerimizin üzerine serilmiş nuranî bir ağdır. Gözle görülmez, fakat maddî atom bombasıyla dahi tahrip edilmez bir zırh-ı mukaddestir.

Sevgili Üstadımız! Artık acıyarak ağlamayınız. Yıllar yılı ağlamalarınız, gözlerinizden kanlı yaşlar akıtmalarınız dinsin. Zira Sedd-i Zülkarneyn’den daha sağlam olan bu sedleri hiçbir zalim, hiçbir ırz düşmanı aşıp o mesut, o sakin ve kardeşle çocuklarımızın ve türlü emellerimizle hayallerimizin başbaşa kaldığı dünya cennetimize, yuvamıza veya harîm-i ismetimize giremeyecek ve sızamayacaktır. Hiç bir mikrop, Kuran’dan Risale-i Nur’la aldığımız iman panzehiri o sinemizde ve ciğerlerimizde bulunduğu müddetçe içimize giremeyecek. Kendileri için zehirli hançer olan kafes parmaklıklarından ve manevî çelik avlarından içeriye burunlarını sokamayacaklardır. O halde “Kafesi kaldırdık” diye burunları Kaf Dağı’na çıkanlar, Kaf harfinin noktaları kadar dahi İslamın imanlı sinesinde bu kadar uğraşmalarına rağmen bir yara açamadıkları için, bir yol bulup içeri giremedikleri için kahırlarından kendilerini parçalamak derecesine geliyorlar. Paralansınlar, kendilerini Kaf Dağı’nın arkasına atarak kahrolsunlar, âmîn.

Siz ey sevgili Üstadımız! Değil Türkiyemizin ve âlem-i İslâmın, belki sükûnet ve saadet isteyen bütün âlem-i insaniyetin beklemekte olduğu cefakar, vefakar ve sabırlı Efendimiz! Siz artık müsterih olunuz. Çünkü biz, çünkü genç evlatlarınız, çünkü Risale-i Nur’u insaf ve dikkatle okuyan herkes kurtulmaktadır ve kurtulacaktır inşallah.

Mübarek Üstadımız! Bu perişan ve karmakarışık yazılarımızla, kıymetli vaktinizi zayi ettiğimizden vicdanımız sızlıyor. Afvınızı istirham ediyoruz. Hepimize maddî gözlerimizle sizi görmek nasip olmadı. Nurları okumak ve yazmakla müsterih oluyoruz. Müstecab dualarınızı eksik etmemenizi yalvarır, mübarek ellerinizden hürmetle öperiz, sevgili Üstadımız Efendimiz.

*el-Bâkî Hüve’l-Bâkî*

İstanbul’da dualarınıza çok muhtaç kusurlu talebeleriniz ve manevî evlâdlarınızdan genç Nurcu hanımlar namına;

*Ayten, Nurten, Fatıma, Zeliha, Feryal, Makbule,*
*Halîme, Ümmü Gülsün, Fatıma, Gülderen, Sıddıka*
