---
title: "Emirdağ-II 68 : Nur risaleleri ve talebeleri, hıfz ve inayet-i ilahiyeye mazhardırlar"
no: 68
id: "E2-68"
konu: "Nur risaleleri ve talebeleri, hıfz ve inayet-i ilahiyeye mazhardırlar"
bolge: "Emirdağ-II"
donem: "Emirdağ 2 Dönemi"
date: 
yazar: "Said Nursî"
---

# Emirdağ-II 68 : Nur risaleleri ve talebeleri, hıfz ve inayet-i ilahiyeye mazhardırlar

<p class="arabic" dir="rtl" title="Meal: “Her türlü noksan sıfatlardan yüce olan Allah’ın adıyla.”">بِاسْمِهِ سُبْحَانَهُ</p>

<p class="arabic" dir="rtl" title="Meal: “Allah’ın selâmı, rahmeti ve bereketleri, ebedî ve dâimî olarak üzerinize olsun.”">اَلسَّلاَمُ عَلَيْكُمْ وَرَحْمَةُ اللّٰهِ وَبَرَكَاتُهُ اَبَدًا دَائِمًا</p>

Aziz, sıddık kardeşlerim!

**Evvela:** Ruh u canımızla mübarek bayramınızı tebrik ediyoruz. İnşaallah, âlem-i İslâmın da büyük bir bayramına yetişirsiniz. Cemahir-i Müttefika-i İslâmiyenin kudsî kanun-u esasiyelerinin menbaı olan Kur’ân-ı Hakîm, istikbale tam hâkim olup beşeriyete tam bir bayramı getireceğine çok emareler var.

**Saniyen:** Şüphe kalmadı ki, Nur Risaleleri ve talebeleri, hıfz ve inayet-i İlâhiyeye mazhardırlar ki, bu zamanın hassasiyetle ve bazı keyfî kanunlarla pek hiddetli bir inatla uzun zamandan beri Nur talebelerine ancak yüzde bir nisbetinde zarar verebildiler. Nurun faal talebelerinden altı yüz talebesinin mahkemelerle meşgul edilmesine dehşetli bir plan varken, yalnız altı talebeye muvakkaten ilişildi. Hattâ Nur kahramanının yazdığı gibi, 25 adliye mahkemeleri yüz binler nüshalarında ve yüz binler talebelerinde medar-ı mesuliyet birşey bulamıyorlar. Ve o kesretli adliyelerin “Nurlarda suç yok ve bulamıyoruz” demeleri kat’î bir delildir. Çünkü benim İstanbul ve Afyon gibi mahkemelerimde, onların o hassas ve su-i istimal edilebilir kanunlarına tam aykırı olarak söylediğim halde beni mesul etmedikleri gibi, Nurlar da medeniyetin zâlimâne kanunlarını zîr ü zeber ettikleri halde, medar-ı mesuliyet suç bulamadıkları kat’iyen gösteriyor ki, nurlardaki hakikat, karşısındaki muarızları mağlup ederek adliyeleri de insafa getirmiştir. İnayet-i ilâhiye, Kur’ân’ın bir mu’cize-i mâneviyesi olan Risale-i Nur’u muarızlarından muhafaza ediyor. Muarızların hücumu ise, Nurların parlamasına ve intişarına vesile oluyor.

**Sâlisen:** Risale-i Nurun fevkalâde kıymet ve ehemmiyetine ait Medine-i Münevvere ve Amerikadan ve daha başka yerlerden gelen takdirnamelerden yalnız Medine-i Münevvere’nin ehemmiyetli ulemasından birisinin takdirnamesinden bu bir parçasını burada yazıyoruz:

> Beşeriyet uzun ömründe icabında doktorsuz, mühendissiz yaşamış. Fakat hiçbir zaman dinsiz ve mürşidsiz yaşamamıştır. Cemiyetlerin basit sathında değil; girift ruhunda, his ve şuurunda muttasıl sızlayıp kaynayan deruni yaraların tedavisi için, binbir küllî doktor getirseler, aciz kalırlar. Çünkü o yaraların ancak “Risale-i Nur” gibi kaynaklardan yapılıp dağılan ruhanî ve nuranî merhem ve nefeslerle şifayab olabilir. Çünkü Cenab-ı Hak böyle murad buyurmuşlar:
> 
> <p class="arabic" dir="rtl" title="Meal: “Allah'ın kanununda asla değişme bulamazsın.” [Ahzâb Sûresi, 33:62; Fetih Sûresi 48:23] * “Yüce Rabbimiz olan Allah doğru söylemiştir.”">وَلَنْ تَجِدَ لِسُنَّةِ اللّٰهِ تَبْدِيلاً * صَدَقَ اللّٰهُ رَبُّنَا الْأَعْلٰى</p>

*el-Bâkî Hüve’l-Bâkî*
*Duanıza muhtaç*
*hasta kardeşiniz*
*Said Nursî*
