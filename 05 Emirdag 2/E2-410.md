---
title: "Emirdağ-II 410 : Vastanlı Abdürrahîm Hoca’nın arapça mektubunun tercümesi"
no: 410
id: "E2-410"
konu: "Vastanlı Abdürrahîm Hoca’nın arapça mektubunun tercümesi"
bolge: "Emirdağ-II"
donem: "Emirdağ 2 Dönemi"
date: 
yazar: "Said Nursî"
---

# Emirdağ-II 410 : Vastanlı Abdürrahîm Hoca’nın arapça mektubunun tercümesi

<p class="takdim">[Vastanlı Abdürrahîm Hoca’nın arapça yazılmış mektubunun tercümesidir.]</p>

Şerif ismiyle başlar, her şeyin tesbih-i şükranesi olmakla tesbih-i şükranemi îfa ederim. Üzerinize Allah’ın selâmı ve rahmeti ve berekâtı daimî ve ebedî surette olsun. Hakk’ın sevgilisi ve mutlak cezbelisi huzuruna:

Açık dilli, yekta, çarşaf gibi kanadlarını semanın pek yüksek mahallerine eflâke seren kuşcağızı, sevimli ve zînetli çemenzar gülistanda ötüşen gülün bülbülü, mana sarayının şahidi ve medhedici bülbülü, güzel ve dilber hakikatları biçimine sokan şeker sözlü tuti kuşu, Mustafa ahlâkıyla ahlâklanmış ulema şahı, ulu enbiya halifesi, vâsıllar imamı, din ve sünnet ihya edicisi büyük hocam! Ayağınızın tozunu öpüp yüz sürsem. İki gözüm karası ölmezden evvel daima ruhum ve hayatım sana feda olsun. Nitekim hakkında (?) denildi.

Akıl ve edeb sahiblerinin kalbleri tutuştu, ilim ve rütbede âlîhimmet olan zât-ı âlîkadrin vasfında şöyle zât-ı kerim ve saiddir ki, kendisine arslanlar zelil ve hakir olarak boyun eğmişlerdir. Hazret-i Samed Teâlâ ve Tekaddes de onu sevmiştir. Binaenaleyh hasedkârlarına rağmen aşikâre medhediyorum. Bu başka değil, askerinin arasında ancak bir kutubdur. Cenab-ı Hak bizlere uzun zamanlar fazlından ve feyzinden hisseyab buyursun. Şevki arzu ve iştihalara nailiyet komşulukla darlıktan genişliğe erdirsin. Menkıbesi ve tarihçesi hizasında bir mahluk daha yoktur. Ancak onun için ukûl-ü beşer bayağı fazlını inkâra kalkışıyor, lâkin o ayıbdan müberra ve mutahhardır, güzeldir. Manzarası ve görünüşü bakımından akılları zebun ve musahhar eder. Ol sîma-yı mücessemdir ki, kemale ermiş ay gibi nurlu ve münevverdir ve musavverdir, en güzel surette yaratılmıştır. İslâmiyet kendisiyle nurlanır. Hidayet nuru ondan hiç eksilmez. İlminden ilimler tutuşur.

Ey sabah rüzgârı! Eğer benim dostum arzına uğrayacak olursan selâmımı ve hasretle ağladığımı oku! Umarım ki bu kadar uzun hasretten sonra nimet-i vuslata kavuşurum. Zira senin ayrılık cihetinden hakkın ciğerimi delik-deşik etmiştir. İftirak kederiyle bayıldım ayılamıyorum, genişliğe eremiyorum. Dosta kurbiyetten başka bizim için deva yoktur.

*Abdurrahîm*
