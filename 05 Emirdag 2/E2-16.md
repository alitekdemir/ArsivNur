---
title: "Emirdağ-II 16 : Halk Fırkası iktidar partisi iken yaptığı zulümlerden numuneler"
no: 16
id: "E2-16"
konu: "Halk Fırkası iktidar partisi iken yaptığı zulümlerden numuneler"
bolge: "Emirdağ-II"
donem: "Emirdağ 2 Dönemi"
date: 
yazar: "Said Nursî"
---

# Emirdağ-II 16 : Halk Fırkası iktidar partisi iken yaptığı zulümlerden numuneler

<p class="arabic" dir="rtl" title="Meal: “Her türlü noksan sıfatlardan yüce olan Allah’ın adıyla.”">بِاسْمِهِ سُبْحَانَهُ</p>

Halk Fırkası iktidar partisi iken Üstadımıza yapılan eşedd-i zulüm ile yüzer kanunsuz işkencelerinden;

**Birinci nümunesi:** Zemin yüzünde bu asırdaki kadar misli görülmeyen bir zındıka cereyanının planlarıyla Üstadımıza 25 senedir istibdad-ı mutlak ile yapılan zulmün bir nümunesi şudur ki: Nefes almak üzere kapalı araba ile kırlara gitmek için dışarıya çıktığı zaman, buranın büyük bir memuru kıyafetine ilişmek istemiş. Bu beş cihette kanunsuz ve beş vecihle vicdansızlık olan hadsiz cüretkârlığa karşı deriz ki:

Padişahın küçük bir tahakkümüne tahammül edemeyen.. ve Meşrutiyet ilânında ve Divan-ı Harb-i Örfîde mahkeme reisi Hurşid Paşa’ya ve mahkeme âzâlarına cevaben, “Eğer Meşrutiyet bir fırkanın keyfî istibdadından ibaret ise, bütün ins ve cin şâhid olsun ki ben mürtecîim. Şeriatın birtek meselesi uğrunda bin ruhum olsa fedaya hazırım” diyen.. ve Meclis-i Mebûsanda Mustafa Kemal’e karşı, “Namaz kılmayan hâindir, hâinin hükmü merduttur” söyleyen.. ve İslâmî kıyafeti kat’iyen ve asla tebeddül etmeyen.. ve kıyafetine ilişmek isteyen ve sonra kendi kendini öldürmekle tokadını yiyen Nevzat isminde Ankara Valisine, “Bu sarık bu başla beraber çıkar” tarzında konuşarak boynunu göstermesiyle dokunulmayan bir zata, hem Isparta, hem Eskişehir, hem Denizli mahkemeleri dahi başını açtırmadıkları ve son Afyon Mahkemesi müstesna binlerce halk ve yirmi kadar polislerin bulunduğu sıralarda bile başını açması ihtar edilmediği ve münzevî olduğu halde, o düşüncesiz memurların mânâsız ihanet için müdahale niyeti, doğrudan doğruya anarşilik hesabına vatan ve millete tehlike getirmeye çalışmaktır. Ve bütün bütün kanunsuz olmakla beraber, senelerden beri emsaline rastlanmamış bir feragat-ı nefs ve fedakârlıkla en ağır şerait altında 130 parçadan müteşekkil muazzam ve harika eser külliyatıyla vatan ve milletin mânevî kurtuluşunu temin eden böyle bir zâta bu tarzda ilişmek, elbette millet ve gençliğin mahv u perişan olmasına gayret eden gizli vatan düşmanlarına yardım etmek ve âlet olmaktır. Afyon’da bir-iki mütemerrid, bir zındık masonun iştirak ve teşvikiyle, o insanın bu tarz ihanet etmek fikrine, [^1] hiçbir ihaneti kabul etmeyen Üstadımızın tahammül etmesinden ve ehemmiyet vermediğinden şu hakikati kat’iyen anladık ki, bu vatan ve millete kendi yüzünden bir zarar gelmemesi için haysiyetini, şerefini, nefsini, ruhunu, rahatını dahi feda etmiştir.

**İkinci Numunesi:** Afyon Hapsinde Üstadımızı tecrid-i mutlakta bıraktılar. Ne arkadaşları, ne hizmetçileri, ne de hapislerle temas ettirmediler. Tâ ondan ahlak ve terbiye dersi almasınlar. Aynı hapiste 100 sene ceza ile mahkum bir komünisti, hapse girenlerin birinci dersini aldıkları 5. koğuşa koydular. Hem o komünisti o koğuşa çavuş yapıp serbestiyet vererek herkesle temas ettirdiler. [^2] Ve müstesna olarak o komünistin saçı da kestirilmediği halde Üstadımızın gayet sadık bir hizmetkarını yemeğini yapmaya bırakmadılar. Ve nihayet Üstadı zehirlettiler. Üstadımızın o hizmetkarı, hevesat-ı nefsaniyeden vazgeçmek gayesiyle sakalını bırakmıştı. Halbuki o komünistin saçına ilişmedikleri halde cebren o Üstadımızın hizmetkarının sakalını traş ettirmekle sünnet-i seniyyeye ihanet nevinden muamele yaptılar. Ve diyanet riyasetinin tab'ına söz verdiği mu'cizatlı Kur'anımızı üç sene müsadere etmek gibi zemin ve semavatı hiddete getiren bir cürmü işler. Ve ramazan-ı şerifte çarşı içinde gündüzde rakı içerek şeair-i islamiyeye hakaret etmek cinayet-i azimesini işleyen ve Rus memleketinden gelen bir adliye memurunun bütün bütün desiselerle ve planlarla bu tarzda Üstadımıza ihanetler yapması gösteriyorki; bu adam hükümet namına değil belki doğrudan doğruya komünistlik hesabına anarşiliği bu vatanda yetiştirmekle memur bir masondur.

*el-Bâkî Hüve’l-Bâkî*
*Nur talebelerinden*
*İbrahim, Ziya, Halil, Sadık, Konyalı Zübeyir*

***
[^1]: Latif bir küçük tokat, aynı o ihaneti o ihanet niyetine ceza olarak, zahiren küçük fakat onun haysiyetine ilişen büyük bir tokat yemiştir.
[^2]: Fakat komünist, gizli Üstadımızla görüşmüş ve Nurun kuvvetli hücceti onu komünist tehlikesinden kurtarmış olduğunu resmi masonlar bilmemiştiler. Yoksa müslümanlık seciyesine girmesini bilseydiler serbestiyet vermezdiler.
[^3]: Bir müslüman Komünist olmaz Anarşi olur.
