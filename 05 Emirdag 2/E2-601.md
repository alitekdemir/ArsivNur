---
title: "Emirdağ-II 601 : Şark Üniversitesi hakkında Yeni Ulus gazetesinin makalesi"
no: 601
id: "E2-601"
konu: "Şark Üniversitesi hakkında Yeni Ulus gazetesinin makalesi"
bolge: "Emirdağ"
donem: "Emirdağ 2 Dönemi"
date: 
yazar: "Said Nursî"
---

# Emirdağ-II 601 : Şark Üniversitesi hakkında Yeni Ulus gazetesinin makalesi

<p class="takdim">[Hüseyin Cahid’in başmuharriri olduğu Yeni Ulus gazetesinin 1.4.954 tarihli nüshasından alınmıştır.]</p>

### Atatürk Üniversitesi

Şark vilayetlerinde kurulacak Atatürk Üniversitesi hakkındaki 6373 sayılı kanunu okurken yüreğim ağzıma geldi. Bu üniversitesinin inşaat ve tesisatı için yıllık ödeme miktarı 12 milyon lirayı geçmemek üzere 60 milyon liraya kadar gelecek yıllara sari taahhüdlere girişmeğe salahiyet verilmiş. Bu ne biçim iş. Kulağıma çalınmış olduğuna göre Van’da bir üniversite [^1] kurmak Atatürk’ün gönül verdiği en önemli bir tasarı idi. Bu yüksek tasarı Türk milleti için bir vasiyet olmuştur. Bu bakımdan adının Atatürk Üniversitesi konulması pek uygun sayılabilir.

Ancak “Ha” deyince bir üniversite kurulabilir mi? Kurulabilse idi Atatürk durur mu idi? Hiç unutmam bundan 36 yıl önce Lozan Üniversitesi’nin hukuk fakültesinde bir konsolosluk okulu açılıyordu. Açılış merasiminde fakülte dekanı açıklamalarda bulundu. Meğer konsolosluk şubesini açmak için 15 yıldır uğraşırlar profesör bulamazlarmış. Buldukları iki profesörle gayelerine ulaştıkları için sevinç içinde yüzüyorlardı. İsviçre’de yabancılar da profesör olabilir. Profesörler iyi para alırlar. Hayat standardı yüksektir. Bir tramvay vatmanı bir otobüs şoförü bile bizim profesörlerimizden fazla aylık alırlar. Öyle olduğu halde iki profesör bulmak için 15 yıl aranmışlar. Biz ise iki değil, düzinelerle profesörü kısa bir zamanda bulacağımızdan şüphe etmiyor olmalıyız ki: Atatürk Üniversitesi [^2] inşaatı için 60 milyon lira tahsisat kabul etmişiz.

Acaba Avrupalılar mı pek beceriksiz yoksa biz mi kendimizi aldatıyoruz? Atatürk Üniversitesi bizim birinci üniversitemiz, örnek üniversitemiz olabilirdi. Ankara Üniversitemiz henüz bir üniversite olmamıştır. Ayrı ayrı kurulan fakülteleri kendi âlemlerinde yaşarlar. Birbiriyle kaynaşmamışlardır. Temasları yoktur. İşbirliği yoktur. Dayanışmaları (tesanüdleri) yardımlaşmaları yoktur. Her fakültenin ayrı dershaneleri, ayrı kütüphaneleri, ayrı konferans salonları, ayrı laboratuvarları vardır. Üniversitenin ne bir dershanesi, ne bir kütüphanesi, ne de bir konferans salonu vardır. Fakültenin kimisi Cebeci’de, kimisi Yenişehir’de, kimisi Dışkapı’da, kimisi de bilmem nerededir? Dershaneleri günde üç-dört saat, konferans salonları yılda iki-üç gün kullanılır. Laboratuvarları nasıl işler bilmiyorum. Yalnız bildiğim bir şey varsa bir üniversitenin bir tek fizik laboratuvarı, bir tek kimya laboratuvarı, bir tek konferans salonu olabilir. Bizdeki gibi mükerrer laboratuvarlar, mükerrer dershaneler, mükerrer konferans salonları olmaz. Üniversite arı kovanı gibi işler. Suyu çekilmiş değirmen gibi durmaz. Aynı dershanede hukuk, edebiyat ve fen fakültelerinin dersleri sıra ile verilir. Zaten çeşitli fakültelerin ve şubelerinin birtakım müşterek dersleri vardır. Çok kere bir dersi birkaç fakülte öğrencisi birlikte dinlerler.

Van Gölü kıyılarında [^3] şehrin dışında ağaçlandırılmış bir yerde kütüphanesi, talebe yurtları, profesör evleri ile donanmış derli toplu bir üniversite binası tasarlıyordum. Üniversite bütün olarak bütün fakülteleriyle yani hukuk, edebiyat ve fen fakülteleriyle kurulacak. Avrupa’da olsun, Amerika’da olsun son otuz kırk yıl içinde kurulmuş veya yeniden düzenlenmiş birbirinden güzel üniversiteler var. Biz bunları göz önüne alacağız. Hiç olmazsa dış görünüşü bakımından hepsinden daha güzelini yapacağız. Böyle bir üniversite rasyonel ve verimli çalışmalarına başlayacak.

Şimdiki üniversitelerimizin yanlış ve bozuk tarafları göze batacak ve düzeltilecek diye ümid ediyordum. Ne gezer? Üniversite şark vilayetlerinde kurulacakmış. Kanun öyle söylüyor. Bir fakültesi bir şehirde ötekisi başka bir şehir veya kasabada olacakmış. Fen fakültesi [^4] olmayacak. Tıp fakültesi olacakmış. Hukuk fakültesi olmayacak, siyasal bilgiler fakültesi olacakmış. Bunları işitmek bile istemiyorum. Böyle şey nerede görülmüş? Dosta düşmana gülünç olmanın sırası mı? Üniversite bir bütündür. İlim bir bütündür. Eskiden bütün olarak öğrenilirmiş. Asrımızda bölünmüş olması ilmin gelişmesi dolayısıyla insan ömrünün bütününü öğrenmeye artık yetmemesi yüzündendir.

Hem ilim kolunun öteki kollarla sıkı alakası vardır. Sosyoloji bilmeden hukuk, psikoloji bilmeden sosyoloji, biyoloji bilmeden psikoloji yapılamaz. Bundan dolayı üniversiteyi teşkil eden üç fakülte yani fen edebiyat ve hukuk fakülteleri birbirine sıkı sıkıya bağlıdır. Üniversitenin hiçbir öğretim azası hatta hiçbir talebesi kendi fakültesi içine kapanarak öteki fakültelerdeki çalışmalara yabancı kalmamalıdır. [^5]

Esasen fakülteler arasında müşterek dersler, müşterek çalışmalar ve araştırmalar olur. Bunların fakültelerde ayrı ayrı yapılması kör döğüşünden başka bir şey değildir. Mevcut üniversitelerimizin darmadağın bir vaziyette oluşları yetişmiyormuş gibi şimdi paramparça edilmiş bir üniversite mi kuracağız? Bir üniversite ki kolu Erzurum’da, budu Elaziz’de [^6] kanadı Van’da, başı bilmem nerede olacak? Yazık değil mi? Ayıp olmaz mı?

Sonra ilk ağızda 60 milyon liralık [^7] inşaat ve tesisat ne olacak? Bizden on altı kat zengin olan Birleşik Amerikalıların bile yeni bir üniversite kurmak için bu kadar para döktüklerini hiç zannetmiyorum.

İsviçre’de Fribourg (Firiburk) Üniversitesi binasını gezmiştim. 938’de yapmışlar. Bu kadar güzel bu kadar derli toplu bir üniversite görmedim. Bizim Ankara Hukuk Fakültemizin belki beşte biri kadar bir bina ama her şeyi tamam. Rektörün odasında biri büyük bir küçük iki masa var. Rektör küçük masada çalışıyor. Üniversite senatosu büyük masa etrafında toplanıyor. Fakülte dekanlarının odaları da öyle. Dekanlarla profesörler kurulunun toplanmaları için birer oda kâfi gelmiş. Bizim fakültemiz beş misli büyük olduğu halde sıkıntılı, talebeler bunalıyor. Fribourg Üniversitesi gibi güzel uygun bir üniversite binası bir iki milyon liraya geniş geniş çıkar sanırım. Büyüklük hastalığından yakamızı sıyırıp ciddi çalışmaya koyulsak çok iyi olur.

***

> 1. Bu makaleye cevap mahiyetinde bir mektup için bk. [Emirdağ-II 107 : Şark Üniversitesi hakkında tahrifçi bir gazeteye cevap](E2-107.md)

***
[^1]: Said Nursi o üniversitenin Van’da temelini atmış, tekmili için Ankara’ya gelmişti.
[^2]: 50 seneden beri Said Nursi’nin çalıştığı Medresetüzzehra manasıyla Şark Darülfünunu demektir.
[^3]: Said Nursi, İttihad Terakki’nin muavenetiyle Sultan Reşad’ın verdiği 20 bin altın liradan bin lira ile Van Gölü’nün kenarında temelini atmış, Birinci Harb-i Umumi’nin patlamasıyla geri kalan Darülfünun demektir.
[^4]: Yüksek ulum-u İslamiye yerinde bu kelime istimal edilmiş.
[^5]: Buna çalışan Said Nursi demiş, “Ehl-i fen mektebliler ulum-u diniye ehli olan ehl-i medrese ve ahlak ve terbiye-i ruhiyeye çalışan ehl-i hakikat aynı darülfünunda birer şubesi bulunup birbirinden istifade etmek lazımdır.” dediğine işareten muharrir yazmış.
[^6]: Said Nursi mezkur üniversitenin bir şubesinin Bitlis diğer şubesinin Diyarbakır veya Elaziz’de olmasını teklif etmişti. İki sene evvel Reis-i Cumhur aynı mesele için seyahatinde Van’ı, Erzurum’u daha münasip görmüş.
[^7]: Sultan Reşad 20 bin altın lira (şimdiki para ile bir milyon küsur) ve sonra Ankara meclis-i mebusanda o vakit 200 yüz mebus varken 163 mebusun müttefiken imzasıyla hatta o zaman mevcut bulunan mebuslar muhalif kalmayarak 150 bin banknot (o zamanki üç banknot bir altın lira idi, demek 2,5 milyon lira) inşasına vermeğe imza ettiler. O zaman ihtiyaç bir ise şimdi yirmidir. Demek yedi yüz milyon da olsa çok görülmemeli.
