---
title: "Emirdağ-II 157 : Afyon mahkemesi kararı hakkında"
no: 157
id: "E2-157"
konu: "Afyon mahkemesi kararı hakkında"
bolge: "Emirdağ-II"
donem: "Emirdağ 2 Dönemi"
date: 
yazar: "Said Nursî"
---

# Emirdağ-II 157 : Afyon mahkemesi kararı hakkında

<p class="arabic" dir="rtl" title="Meal: “Subhân Allah’ın adıyla” * “Hiçbir şey yoktur ki O'nu hamd ile tesbih etmesin” [İsrâ 17:44]">بِاسْمِهِ سُبْحَانَهُ * وَاِنْ مِنْ شَىْءٍ اِلاَّ يُسَبِّحُ بِحَمْدِهِ</p>

<p class="arabic" dir="rtl" title="Meal: “Allah’ın selâmı, rahmeti ve bereketleri, ebedî ve dâimî olarak üzerinize olsun.”">اَلسَّلاَمُ عَلَيْكُمْ وَرَحْمَةُ اللّٰهِ وَبَرَكَاتُهُ اَبَدًا دَائِمًا</p>

Aziz, Sıddık Kardeşlerim!

**Evvelen:** Ankara Üniversitesinin Nur Talebeleri, Risale-i Nurun serbestiyetinin kararına dair parlak tebrikleri, her taraftaki Nur talebelerini çok sevindirdi. Gerçi Risale-i Nurun şahs-ı manevîsinin bir mümessili manasında bu biçare Said'in hakkında yüz derece ziyade hüsn-ü zannınız, vasıflarınız hoşuma gitmedi. Fakat ihlas ve sadakatinizin hatırı için şahsıma ait kısmını değiştirdim. Risale-i Nurun kıymeti hesabına ve manasına kabul ettim.

**Saniyen:** Afyon'a mahkemenin karar meselesini anlamak için kardeşimizi gönderdik ve geldi. Heyet-i hâkime kararı müttefiken beraatine karar vermişler. Fakat müddeiumumî itiraz ederek temyiz etmiş. Mahkeme heyeti itirazını kabul etmemiş. O da resmen temyiz etmiş. Giden arkadaş kararnâmenin suretini istemiş. Heyet demiş: "On gün sonra vereceğiz." Demek mahkeme-i temyiz bakıncaya kadar 15 gün teehhür edecek. Şimdi en büyük vazifemiz ve dindar, dost mebusların ve hamiyetperver Demokratların vazifesi; Mahkeme-i Temyiz 20 senedir müstesna olarak daima Nurlara adaletkarane bakmış. Üç defa Nurların beraatini tasdik etmiş. Ve son olarak Afyonun Nurlar hakkında müsadere ve hakkımızdaki cezasını mahkeme-i temyizin etmesi kuvvetli ümit ediyoruz ki: Mahkeme-i temyiz kendi tasdiklerini tekzib edecek. Ve Afyona karşı reddini tasdik edecek. Yeni Afyon mahkeme heyetinin kararını kabul edecek.

Bu noktanın bir tetimmesi şudur ki: Risale-i Nurun serbestiyetiyle milletin ekseriyet-i mutlakası olan dindarları kendine taraftar edecek. Ezân-ı Muhammedi, İmam-Hatib mektebleri ve mekteblerde din dersleri gibi, Risale-i Nur'un serbestiyeti dahi Demokrata pek büyük ve manevî kuvvet ve nokta-i istinad temin edip muarızların komitecilik kuvvetlerini hiçe indirecek.

**Sâlisen:** Sen Arabî Asâ-yı Mûsa istemişsin. Nüshaları pek az kalmış. Yalnız iki nüsha Asâ-yı Mûsa'dan ve üç nüshada Arabî Hutbe-i Şâmiye'den size gönderildi. İki Mekteb-i Musibet Şehâdetnâmesi ve Nur Âleminin Anahtarı'nın birer nüshasını biz gönderdik. Onlardan size ne kadar lazım ise bana ait kısmından, Abdulmuhsin'den isteyiniz. Oradaki bütün dostlara, hususan haslara dua ediyorum dualarını istiyorum.

*Şiddetli hasta kardeşiniz*
*Said Nursî*
