---
title: "Emirdağ-II 203 : Takriz (Mehmed Kayalar)"
no: 203
id: "E2-203"
konu: "Takriz (Mehmed Kayalar)"
bolge: "Emirdağ-II"
donem: "Emirdağ 2 Dönemi"
date: 
yazar: "Said Nursî"
---

# Emirdağ-II 203 : Takriz (Mehmed Kayalar)

<p class="takdim">[Bir Nur Talebesinin Üstad Hazretlerinin Dâr-ı Bekâya irtihallerinden evvel Risale-i Nur ve Üstad Hakkındaki bir Takrizidir.]</p>

<p class="arabic" dir="rtl" title="Meal: “Subhân Allah’ın adıyla” * “Hiçbir şey yoktur ki O'nu hamd ile tesbih etmesin” [İsrâ 17:44]">بِاسْمِهِ سُبْحَانَهُ * وَاِنْ مِنْ شَىْءٍ اِلاَّ يُسَبِّحُ بِحَمْدِهِ</p>

<p class="arabic" dir="rtl" title="Meal: “Allah’ın selâmı, rahmeti ve bereketleri, ebedî ve dâimî olarak üzerinize olsun.”">اَلسَّلاَمُ عَلَيْكُمْ وَرَحْمَةُ اللّٰهِ وَبَرَكَاتُهُ اَبَدًا دَائِمًا</p>

Çok şefkatli, pek kerîm, hayatımdan çok aziz Üstadım Efendim Hazretleri!

Mübtedi ve pek acemî bir çocuğun, üstadından aldığı dersi tekrarı misillû, cehl-i mürekkeb içerisinde pûyan olan şu âciz talebenize Risale-i Nur’un feyz-i nâmütenahîsinden süzülen iksir-i hayat, ruh ve kalbimi, akıl ve idrak ve şuurumu, hissiyât-ı sefihenin istilâsından vikaye ederek, en mübarek bir mürşid-i âzam gibi himmet-i nâmütenahîsiyle, en mühim bir kuvve-i dâfia olarak, vücud mülkünden nefs-i emmâre ve hevâ şerlerini def ve tardederek, aşılmaz ve yıkılmaz bir sedd-i Kur’ânî ve bir sedd-i imanı tesis ediyor.

Risale-i Nur, nebâtatın hatta cemâdatın dahi lisân-ı hâlleriyle olan tesbihatını, kâinatın medâr-ı mefhareti olan lisân-ı Âdemle beyan ederek Hâlık-ı Kâinat’a takdim etmesinden Risale-i Nur bütün mahlukât ve bütün zîruh ile de yakînen alâkadar ve münasebettardır.

Bu kadar ihatalı, câmi, mânidar bir hayat-ı nâmütenahînin feyyaz nurlarıyla kâinatlar ışıklanırken, zulümatlar dağılırken, asırlar yıkanırken, gözleri felsefe bataklığının çamurlarıyla kapalı, kalbleri mühürlü, beşer çehreli mütemerridlerin, <span class="arabic" dir="rtl" title="Meal: “Hayvan gibi, hattâ daha da aşağıdırlar.” A’râf Sûresi, 7:179">كَالْأَنْعَامِ بَلْ هُمْ اَضَلُّ</span> sırrının mazharı o zavallı dâllîn güruhunun hakaik‑i Kur’âniyeye karşı kör, sağır, gâfil olarak Hâlık-ı Kâinata isyanları, hiç şüphesiz, kâinatı emsalsiz bir gadapla gadaplandırıyor; <span class="arabic" dir="rtl" title="Meal: “Neredeyse öfkeden parçalanacak” Mülk Sûresi, 67:8">تَكَادُ تَمَيَّزُ مِنَ الْغَيْظِ</span> sırrıyla Cehennemi çileden çıkarıyor; mevcudata, lisân-ı hâliyle: “Yaşasın azâb-ı Cehennem!” dedirtiyor.

Risale-i Nur bütün mizanlarıyla ve riyâzî kat’iyyetiyle, her türlü hakaiki tam ispat etmesiyle; maddî ilim ve firavunane düşüncelerin neticesi ruhları zifiri karanlıkta olan bu zümrelerin mesuliyetleri, geçen asırlardaki mütemerrid küfre nisbetle daha katmerli bir surette eşed bir azaba inkılâp edeceği sarahatle tezahür ediyor. Zira bu dehşetli asrın zındıkları, itiraz veya inkâr ettikleri hakâikin riyâzî katiyyetini, iki kerre iki dört eder derecesinde bir katiyyetle, Risale‑i Nur’da bizzat müşahede ettiklerinden ve onlar daha dünyada iken teslime mecbur olduklarından, sırf bir küfr-ü inadî ile küfrü iltizam etmelerinden, iblise tâbî bu bedbaht iblis hizmetçilerinin azabını, küfürleri gibi, eşedd-i azaba lâyık kılmaktadır.

Risale-i Nur tebşiratıyla, ihbar-ı gaybîleriyle, geçmiş asırların sâkinlerinin nazarlarını gıpta ve tahsin ile asrımıza baktırmaktadır. Verâset-i Nebevî yoluyla pek ulviyeti haiz ve ümmetin en mübecceli olan ve birinci safını teşkil eden Ashab-ı Kiramın, hususiyle Hazret-i Ali’nin (r.a.) kerâmet-i Aleviyeleri ve daha sonra muhakkikînin ve asfiyanın serfirazı Hazret-i Gavs’ın (k.s.) kerâmet-i Gavsiyeleriyle ve Necmeddîn-i Kübrâ ve Muhyiddîn-i Arabî (k.s.) gibi kümmelînin kendilerinden sonraki asırlara ait işaretlerinin emsalsiz sarahatlarıyla, ziyanın güneşi ve hararetin ateşi göstermesi gibi, Risale-i Nur’dan en kat’î ve en sarih ve en ziyadar bir surette tebşiratlarıyla ve ihbârât-ı gaybîyeleriyle beyanları; ihsânât-ı İlâhiye’nin emsalsiz hamd ve senaya lâyık bir ikramıdır.

<p class="arabic" dir="rtl" title="Meal: “Elhamdulillah, bu Rabbimin bir fazlıdır.”">اَلْحَمْدُ لِلّٰهِ هٰذَا مِنْ فَضْلِ رَبِّى</p>

Risale-i Nur malum Sözleriyle ve bütün eczalarıyla cadde-i kübrâ-yı Kur’âniyeyi göstermesi itibariyle, kemâlin hadd-i kusvasına îsale vesile olduğu gibi; mâyesi harc-ı Kur’ânî ile müzeyyen, müsenna, muazzam, muhteşem olan Risale-i Nur’a lâkaytlık etmek, temerrüd ve inkârda bulunmak, insanı âlâ-yı illiyyînin mukabili olan esfel-i safilîne düşürür.

Üstadım Efendim Hazretleri! Kásır fehmim, nakıs ifadem, çok mahdut ihatamla; iman ve irfan ağacının en son ve en nefis meyvesi Risale-i Nur’un teşrihi ve izahını ben yapamıyorum. Zaten onu tam hakikatıyla sekene-i arzın hiçbiri ve hiçbir unsuru, mükemmel yapamaz. O semâvî ilham mecmuasının tarifi ve teşrihi ve izahı; kendisinin kendisine has, mümtaz ve serapa sehl-i mümteni olan selasetli, haşmetli, ziyadar, münakkaş, müzeyyen olan ifade ve beyanlarında nümayan ve orada ziya-bahş ve nur-efşandır.

<pre>
Ey Risale-i Nur, ey mu’cize-i Kur’ân!
 
Müftehir seninle ins ü cin, zemin ü zaman,
 
Işıklandı kalpler, doldu nurunla cihan,
 
Binler selâm sana ey mu’cize-i Kur’ân!
</pre>

<pre>
Ey Risale-i Nur, ey dertlilere derman!
 
Yangın gönüllere âb-ı kevser sen oldun,
 
Âşık bîçarelere vird-i seher sen oldun,
 
Gönüllere takılı inci cevher sen oldun,
</pre>

<pre>
Müftehir seninle ins ü cin, zemin ü zaman,
 
Binler selâm sana ey mu’cize-i Kur’ân!
</pre>

<pre>
Yanık gönüllere sanki zemzem pınarı,
 
Cennet-misâl ortası, bağ-ı Firdevs kenarı,
 
Ruşen âlem, nurunla ey hidâyet serdarı!
</pre>

<pre>
Müftehir seninle ins ü cin, zemin ü zaman,
 
Binler selâm sana ey mu’cize-i Kur’ân!
</pre>

Çok müşfik, çok kerîm Üstadım Efendim! Huzur-u Hazretinizde, mânen rahle-i tedrisinizde, irfanınıza müştak, feyzinizle serap şu fakir, şu âciz talebenizin, Nur’un derslerinden aldığı intibah ile, hakaik-i Kur’âniyenin i’cazkâr ve nâmütenahî ulvî hakikatlarından ve mübarek feyzinizin tereşşuhatı olarak şöyle bir hakikat kalbime geldi:

Kur’ân-ı Azîmüşşân’dan dersimi okurken Sûre-i Lokman’dak;

<p class="arabic" dir="rtl" title="Meal: “İyi davranışlar içinde kendini bütünüyle Allah’a veren kimse, (gerçekten en sağlam kulpa) yapışmıştır.” [Lokman Sûresi, 31:22]">وَمَنْ يُسْلِمَ وَجْهَهُ اِلَى اللّٰهِ وَهُوَ مُحْسِنٌ فَقَدِ السْتَمْسَكَ</p>

âyetini kıraat ederken, gayr-ı ihtiyarî kalbim, ruhum, aklım bu kudsi kelâmın pek derin, pek ulvî mânasına saplandı. Başta asr-ı pâk-i Muhammedî (a.s.m.) olduğu hâlde bütün asırlarla konuşan bu âyet-i kerime, asrımıza da elbette bakmaktadır. Hususiyle bu âyet-i celilenin asrımızdaki tam mâsadakı olacak bir mânevî zâta şifreli mükâlemesi ve hitabı var diyerek şiddetli bir ihtarın sâikıyla baktım. O kudsi cümle-i Kur’âniye <span class="arabic" dir="rtl" title="Meal: “Yapışmıştır.”">فَقَدِ السْتَمْسَكَ</span> nazm-ı celiline kadar, Risale-i Nur müellifinin doğduğu tarihe veya Risale-i Nur’un mukaddematını tahsiline başladığı tarihe, makam-ı cifrîsiyle parmak basmaktadır.

<span class="arabic" dir="rtl" title="Meal: “İyi davranışlar içinde kendini bütünüyle Allah’a veren kimse, (gerçekten en sağlam kulpa) yapışmıştır.”">وَمَنْ يُسْلِمَ وَجْهَهُ اِلَى اللّٰهِ وَهُوَ مُحْسِنٌ فَقَدِ السْتَمْسَكَ</span> (1292) ediyor. <span class="arabic" dir="rtl" title="">ى</span> «ye» harfi iki defa sayılırsa, (1302) ediyor. Dört <span class="arabic" dir="rtl" title="">و</span> «vav» 24, dört <span class="arabic" dir="rtl" title="">م</span> «mim» 160, iki <span class="arabic" dir="rtl" title="">ن</span> «nun» 100, bir <span class="arabic" dir="rtl" title="">ى</span> «ye» 10, dört <span class="arabic" dir="rtl" title="">س</span> «sin» 240, dört <span class="arabic" dir="rtl" title="">ل</span> «lam» 120, bir <span class="arabic" dir="rtl" title="">ج</span> «cim» 3, dört <span class="arabic" dir="rtl" title="">ﻫ</span> «he» 20, üç <span class="arabic" dir="rtl" title="">ا</span> «elif» 3, bir <span class="arabic" dir="rtl" title="">ح</span> «ha» 8, bir <span class="arabic" dir="rtl" title="">ف</span> «fe» 80, bir <span class="arabic" dir="rtl" title="">ق</span> «kaf» 100, bir <span class="arabic" dir="rtl" title="">د</span> «dal» 4, bir <span class="arabic" dir="rtl" title="">ك</span> «kef» 20, bir <span class="arabic" dir="rtl" title="">ت</span> «te» 400. Yekün 1292 ederek müellifin doğum tarihini göstermektedir. <span class="arabic" dir="rtl" title="">ى</span> «ye» iki defa sayıldığı takdirde (1302) tarihi eder ki; bu tarih, Risale-i Nur müellifinin tahsile, yani Nur’un basamaklarına başladığı zamanı gösteriyor. İleride Kur’ân’a yapılacak taarruzlarda Nur şakirtleri Kur’ân’ın emsalsiz elmas kılıcı Risale-i Nur ile yapılacak mücahedede, müellifin küfrü tedip için lüzumlu Kur’ânî cephane ve teçhizatı taallüm ve iddihar ile meşgul bulundukları tarihe parmak basıyor.

<span class="arabic" dir="rtl" title="Meal: “En sağlam kulpa..”">بِالْعُرْوَةِ الْوُثْقٰى</span> nazm-ı celili pek latîf bir tevafuk eseri olarak makam-ı cifrîsi (1347) ederek, tam tamına Risale-i Nur müellifinin beyn-el avam ve beyn-el İslâm en çok kullanılan ism-i mübareki olan “Üstad Bediüzzaman” ismine parmak bastığından

<p class="arabic" dir="rtl" title="Meal: “Ne yaş ne kuru birşey yoktur ki Kitab-ı Mübin’de olmasın.” [En’âm Sûresi, 6:59]">وَلاَ رَطْبٍ وَلاَ يَابِسٍ اِلاَّ فِى كِتَابٍ مُبِينٍ</p>

nazm-ı celili ile, herşeyi câmi olan Kur’ân-ı Azîmü’l-Beyan, elbette ve elbette gerek işarî mânâsıyla ve gerek hesab-ı cifrîsiyle, Risale-i Nur müellifinin doğum tarihine veya tahsile başladığı tarihe ve isimlerine işaret etmektedir.

Risale‑i Nur cüzlerinde, Sûre-i Bakara’daki <span class="arabic" dir="rtl" title="Meal: “Dinde zorlama yoktur.”">لاَ اِكْرَاهَ فِى الدِّينِ الخ</span>(Bakara Sûresi, 2:256) âyet-i kerimesinin hakikatli, hikmetli, muhteşem tefsiri; işarî mânâ ve hesab-ı cifrîsiyle beyan edildiğinden, o hakîkatlı ve haşmetli tefsirin Risale-i Nur’a ve mübarek müellifine latîf işaretleri arasında <span class="arabic" dir="rtl" title="">بِالْعُرْوَةِ الْوُثْقٰى</span> nazm-ı celil-i Sübhanîsi, cifirce (1347) rakamını göstererek, “Üstad Bediüzzaman” ismine cifren tevafuku gösteriyor ki, bu âyetin Sûre-i Lokman’daki âyetle münâsebeti ve iki yerde bu hakikatın tekrarı, Risale-i Nur’a çok kuvvetli bir işaret ve imâ teşkil etmektedir.

Risale-i Nur kendi şakirtleriyle kopmaz bir zincir, bir hablü’l-metin vasfına tam lâyık olarak, bu dehşetli asrın savletli bid’alarına karşı emsalsiz bir kahramanlıkla göğüs gererek pişva-yı âlem-i İslâm olmuş ve Kur’ân-ı Azîmin dellâlı sıfatıyla aktâr-ı İslâmiyenin her yerinde, hatta küre-i zeminde meşale-i imanı, Kur’ân’ın ezelî ve ebedî ışığıyla parlatmış olması, elhak bu vasfa tam lâyık olduğunu nice burhanlarla teyit etmiş bulunuyor. Bu kudsi âyetlerin tafsilâtlı tefsiri Risale-i Nur Külliyatında beyan edilmiş bulunduğundan, bu yüksek hakaikı ona havale ederek dersime hâtime veriyorum.

Çok mübarek üstadım efendim! Haddimin milyon kere fevkinde olan bir mes’elede küçüklüğüme, nihayetsiz aczime, sonsuz fakrime ve cehlime bakmayarak, cür’etli hareketimden dolayı bendenizi affediniz. Yalnız şurasını tekraren arzedeyim ki: Rahle-i tedrisinizde ahz-ı mevki ettim; huzur-u irfanınıza baş koydum.

Ey tabib-i hazıkım, ey mübarek Üstadım! Beni affediniz. Derece-i kemâldeki şefkatinizden ve ikramınızdan ancak af dilerim. En büyük edep ve hürmetlerimle mübarek ellerinizden öper, mübarek dualarınızı istirham eylerim efendim hazretleri...

*el-Bâkî Hüve’l-Bâkî*
*Pek kusurlu, duanıza muhtaç talebeniz*
*Mehmed*

<p class="takdim">[Evvelce bir bayram tebriki olarak arz edilen şu nazmın mevzu ile alâkasından dolayı buraya derci münâsip olur kanaatıyla tekrar takdim edilmiştir.]</p>

<pre>
Burc-u enversin efendim, kâl’a-i İslâma sen.
 
Nail olmuşsun bugün Kur’ân ile ikrama sen.
</pre>

<pre>
Sensin ol dellâl-ı Kur’ân, yoluna canlar feda,
 
İltifât-ı Şah-ı Merdan ile sensin mukteda.
</pre>

<pre>
Vasfını resmetmeye yok takatim, gelmez dile.
 
Sen müeyyedsin efendim, ol kerâmât-ı Gavs ile.
</pre>

<pre>
Sensin ol Nur naşiri, feyzin demâdem aşikâr.
 
Oldu mülhidler tahassüngâhı, seninle tar ü mar.
</pre>

<pre>
Kıl keremler bendene kim, çar u nâçâr söyledim.
 
Sen müceddid-i kâriban hâtemisin seyyidim.
</pre>

<pre>
Lütfunu bekler gedâyım, affedip hüddamını,
 
Aldı feyzinden bu Mehmed, dâima ilhamını.
</pre>

<pre>
Fırka-i nâciyeyiz biz, râh-ı tevhid cephemiz.
 
Pişva-yı âlem-i İslâm sensin şüphesiz.
</pre>

<pre>
Günlerin olsun mübarek, hatırın bulsun safa,
 
İsm-i pâki hakkı içün Ahmed-i Muhammed Mustafa. (a.s.m.)
</pre>
