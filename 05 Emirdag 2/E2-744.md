---
title: "Emirdağ-II 744 : Medrese-i Zehra’nın çekirdeği olan binayı tamamladık (Mehmed Kayalar)"
no: 744
id: "E2-744"
konu: "Medrese-i Zehra’nın çekirdeği olan binayı tamamladık (Mehmed Kayalar)"
bolge: "Emirdağ-II"
donem: "Emirdağ 2 Dönemi"
date: 
yazar: "Said Nursî"
---

# Emirdağ-II 744 : Medrese-i Zehra’nın çekirdeği olan binayı tamamladık (Mehmed Kayalar)

<p class="arabic" dir="rtl" title="Meal: “Her türlü noksan sıfatlardan yüce olan Allah’ın adıyla.”">بِاسْمِهِ سُبْحَانَهُ</p>

<p class="arabic" dir="rtl" title="Meal: “Allah’ın selâmı, rahmeti ve bereketleri, ebedî ve dâimî olarak üzerinize olsun.”">اَلسَّلاَمُ عَلَيْكُمْ وَرَحْمَةُ اللّٰهِ وَبَرَكَاتُهُ اَبَدًا دَائِمًا</p>

Merhamet ve şefkat sultanı, pek sevgili, pek muhterem Üstadım Efendim Hazretleri!

**Evvelen:** Hududsuz ihtiramlarımı, pâyânsız muhabbetlerimi, en sadıkane itaatlerimi kemal-i edeple, kemal-i tazim ile arz ederim ve hassaten hadsiz iştiyak ve tahassürlerimle mübarek ellerinizden ve ayaklarınızdan öperim Efendim.

Bu defa Yusuf ismindeki kardeşimizle medresemizde yazılan mübarek Nur’un külliyatından bir adet Sözler, bir adet Nurun İlk Kapısı, bir adet Asa-yı Musa, bir adet Sikke-i Tasdik-i Gaybî, bir adet birinci cilt Mektubat mecmualarını, huzur-u keramet-meâbınıza kemal-i acz ile mahcubiyet ile ve kemal-i hürmetle arz ve takdim eylerim Efendim. Lütfen merhameten kabulünü yalvarırım Efendim. Arzu buyrulan tarafa veriniz Efendimiz.

**Saniyen:** Nur’un inkişafı ve intişarı ve vazifesini sevgili Üstadımın mübarek himmetleriyle Cenab-ı Hak daima sevgili ve kahraman Nur şakirdlerine nasip etti. Pek sevgili Üstadımın mübarek emirlerini ve mübarek temenni ve arzu-yu kalbîlerini daima Hâlık-ı Rahîmimiz Nur şakirdlerine nasip etti. Sevgili Üstadımız Hazretlerinin en mühim bir arzuları da şarkta Diyarbakır, Bitlis ve Van’da bir Medrese-i Zehra’nın resmen binası ve tesisi idi. Altmış senelik, mübarek Üstadımın bu mübarek ve kudsi mefkûresi de resmî makamlar tarafından fiile çıkarılmamış, belki istismar edilmiş ve hainane maksadlara tevcih edilmek istenmiş.

Bu fakir talebeniz daima sevgili Üstadımın mübarek işaretlerine -çok kusurum olmakla beraber- çok hassasiyetle üzerinde durmayı hayatımın en baş düsturu ittihaz ettiğimden yüksek afvlarınıza sığınarak mübarek himmetlerinizle Diyarbakır’ın kenarında en güzel ve ehemmiyetli bir mevkide Dicle Nehri kenarında iki katlı olmak üzere ve birinci katı tamamen medrese olmak ve dört yüz - beş yüz kişiyi istiab edecek surette şarktaki sevgili Üstadımın arzu buyurdukları Medrese-i Zehra’nın çekirdeği olan binayı tamamladık. Ve derslerimize içerisinde başladık. Üst katını ayrı olarak sevgili Üstadımızın istirahatlerine müsait surette hazırladık. Bütün şark sevgili Üstadımın teşriflerine iştiyak ile muntazırdır. Hem bizler hem de umum namına arz eylerim Efendim. Bütün şark havalisi kardeşlerim namına olmak üzere kemal-i edeb ve kemal-i muhabbetle tekrar tekrar mübarek ellerinizden ve ayaklarınızdan öperim. Ve pek muhtaç olduğum mübarek dualarınızı yalvarırım efendim.

*el-Bâkî Hüve’l-Bâkî*
*Mehmed Kayalar*

Bizler de umum Risale-i Nur şakirdleri kardeşlerimizin geçen kurban bayramlarını ruh u canımızla bin tebrik eder Risale-i Nur hizmet-i kudsiyesinde daima ihlaslı muvaffakiyetler Cenab-ı Erhamürrâhimîn’den yalvarırız. Ve daha nice büyük bayram ve âlem-i âyînlere kavuşmamız için Rabb-i Rahîmimizden niyaz ederiz.

*Urfa Nur talebeleri*
