---
title: "Emirdağ-II 490 : Arapça Asâ-yı Musa hakkında Hüsrev’e mektup"
no: 490
id: "E2-490"
konu: "Arapça Asâ-yı Musa hakkında Hüsrev’e mektup"
bolge: "Emirdağ-II"
donem: "Emirdağ 2 Dönemi"
date: 
yazar: "Said Nursî"
---

# Emirdağ-II 490 : Arapça Asâ-yı Musa hakkında Hüsrev’e mektup

<p class="arabic" dir="rtl" title="Meal: “Subhân Allah’ın adıyla” * “Hiçbir şey yoktur ki O'nu hamd ile tesbih etmesin” [İsrâ 17:44]">بِاسْمِهِ سُبْحَانَهُ * وَاِنْ مِنْ شَىْءٍ اِلاَّ يُسَبِّحُ بِحَمْدِهِ</p>

<p class="arabic" dir="rtl" title="Meal: “Allah’ın selâmı, rahmeti ve bereketleri, ebedî ve dâimî olarak üzerinize olsun.”">اَلسَّلاَمُ عَلَيْكُمْ وَرَحْمَةُ اللّٰهِ وَبَرَكَاتُهُ اَبَدًا دَائِمًا</p>

Sevgili, mübarek, Nur kahramanı ağabeyimiz Hüsrev!

Gönderdiğiniz Hutbe-i Şâmiye’nin sahifelerini Üstadımız gayet hasta ve sıkıntıda iken gördü. Birden tiryak gibi ona ilaç olup ferahlandı. Dedi: “Hüsrev ve yardımcılarına yüzbin bârekallah. Nur kahramanı Hüsrev arabî hattı olmadığı halde yirmibeş sene evvel Kuran yazmasında arabî hattında mümtaz zatları geçtiği gibi, şimdi de Arabî Asâ-yı Musa’yı o kadar sıhhatli ve güzel yazması ve yanlışının pek az olması Hüsrev’in ihlasının bir hârikasıdır. Allah daima onu ve yardımcılarını muvaffak eylesin, âmîn” dedi. Hem Abdülmecid’in arabî tercümesi İkinci Şua’yı beğendi.

**Sâniyen:** Arabî Asâ-yı Musa’nın Hazret-i Üstad’a gelen yirmi nüshasını Hazret-i Üstad, Seyyid Salih ile Arabistan taraflarına göndereceği için tekrar dikkatle baktı. Manayı bozmayan fakat Arabî Nahiv ve Sarf ilminin hocalarının tenkidine medar olabilecek bazı noktalar, bazı kelimeler, bazı harfler yanlış olduğu için yeniden bir hata ve savab cedveli yapıldı. Size gönderiyoruz. Hazret-i Üstad diyor ki: Eğer münasip görseniz, o cedveli teksir edip Arabî Asâ-yı Musa nüshalarının âhirlerine ilhak edersiniz, dedi.

**Sâlisen:** Hutbe-i Şamiye'nin hata-savab cedvelini dahi gönderiyoruz. Hem “Artık yeter, tahammülüm kalmadı” serlevhasıyla olan mektubu az bir tadil ile Afyon Mahkeme reisine vermeyi Hazret-i Üstad niyet etmiş. Bir suretini de size bera-yı malûmat gönderiyoruz. Evvelce size gelen aynı suretin bazı kelimeleri belki bazılara dokunur diye İstanbul’a göndermişti, neşri için izin vermedi. Siz münasip görseniz teksir edersiniz. Hem ıslah ve tadil etmeyi Hazret-i Üstad size bırakıyor. Ellerinizden öpüyor ve dualarınızı rica ediyoruz.

*Muhtaç kardeşleriniz*
*Halil ve Mustafa*
