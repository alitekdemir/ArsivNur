---
title: "[Emirdağ-II 589: Zonguldak Mebûsu Boyacıgiller’in iftiralarına cevap]"
no: 589
id: "E2-589"
konu: "Zonguldak Mebûsu Boyacıgiller’in iftiralarına cevap"
bolge: "Emirdağ"
donem: "Emirdağ 2 Dönemi"
date: 
yazar: "Said Nursî"
---

# [Emirdağ-II 589: Zonguldak Mebûsu Boyacıgiller’in iftiralarına cevap]

<p class="takdim">[Kudret ve Hürses gazetelerinde Millet Partili ve Zonguldak Mebûsu Boyacıgiller’in iftiralarına bir kısım nur talebelerinin cevabı.]</p>

Tarikatle; beş mahkeme Üstadımız aleyhinde çalıştığı halde bir medar-ı mesuliyet bulamadılar. Ve mesleği tarikatçılık olmayıp hakikat-ı İslamiye olduğunu anladılar. Fakat bazı gizli düşmanlar, İslamiyete tarikat namını verip hakiki müslümanları ezmeye çalışıyorlar. Nurcuların meslekleri, sünnet-i seniyyeye tamamen ittibâ etmektir. Feraizi kılıp kebairden vazgeçmektir. Hatta Üstadımız bir tek sünnet-i seniyyeye muhalefet etmemek için bidat taraftarlarına muaraza edip 28 senedir inzivaya ihtiyaren girmiş ve mütemadiyen azap çektiği halde sünnet-i seniyyeye muhalefet etmemek için hiç bir bidaya girmemiş ve talebelerine de “Girmeyiniz ve sünnet-i seniyyeye muhalefet etmeyiniz” diye ders vermiş.

Şimdi böyle Kur’an-ı Hakîm’in hakiki fedakârlarını ittiham etmek ve Halvetî gibi tarikat ehline iftiralar edip onları Nurcular gibi haksız olarak teşhir eden adamın ya kalbi yok veya insaf ve insaniyeti yok. Şimdiye kadar biz Nurcular Halvetilerden böyle bir şenî bidatkarlık işitmedik. İnsan kusursuz olmaz. Böyle zındıka, dalalet, komünistlik intişarı zamanında ahiretini düşünen ve bilmeyerek binden birkaç ehl-i tarikat adam faraza iftira edenin dediği gibi öyle bid’alara girmesiyle diğer yüz binler masum ihvan-ı tarikatına böyle teşhir ile hücum etmek ve hükümeti aleyhlerine çevirmek ne kadar İslamiyetten ve insaniyetten uzak olduğunu düşününüz.

O muteriz der: “Bediüzzaman tarikatı; evvel perde altında ayinler yapıyorlardı. Şimdi yüzde doksanı Demokrat taraftarları olduğu için daha zabıtadan çekinmeyerek alenen yapıyorlar.”

Ey biçare muteriz! Said’in yüz binlerce nüshaları alem-i İslam’da intişar eden pek faydalı ve her memlekette takdire mazhar olmuş Risale-i Nur’udur ki; Hakiki bir tefsir-i Kur’aniyye olduğunu ulema-i İslam dahilde ve hariçte tahsin ile takdir etmişlerdir. Bir istibdad-ı mutlakın tazyikıyle ve gizli dinsiz münafıkların, mason ve komünistlerin ve eski parti müfritlerinin, resmi bir kısım memurları aldatıp zabıtayı ve adliyeyi pek haksız olarak aleyhine sevk ettikleri için ihtiyaten Nurlar gizli okunur ve intişar ederdi. Şimdi Cenab-ı Hakk’a şükür ki Nurların kıymeti hükümetçe de ve iktidar partice de anlaşılmaya başlamış, serbest olarak ellerde geziyor. Nur dersleriyle kendi hanelerinde ve arkadaşlarıyla meşgul oluyorlar. O muteriz bu hakikati ne kadar acib bir surete çevirdiğini anlayınız.

*Nur Talebelerinden*
*Sungur, Ahmed Atak, Selahaddin, Mehmed,*
*Hamza, Tahir, Nuri, Mustafa, Sadık, İbrahim*
