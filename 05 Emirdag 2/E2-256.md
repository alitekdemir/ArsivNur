---
title: "Emirdağ-II 256 : Hutbe-i Şamiye nüshaları hakkında Hüsrev’e mektup"
no: 256
id: "E2-256"
konu: "Hutbe-i Şamiye nüshaları hakkında Hüsrev’e mektup"
bolge: "Emirdağ-II"
donem: "Emirdağ 2 Dönemi"
date: 
yazar: "Said Nursî"
---

# Emirdağ-II 256 : Hutbe-i Şamiye nüshaları hakkında Hüsrev’e mektup

<p class="arabic" dir="rtl" title="Meal: “Subhân Allah’ın adıyla” * “Hiçbir şey yoktur ki O'nu hamd ile tesbih etmesin” [İsrâ 17:44]">بِاسْمِهِ سُبْحَانَهُ * وَاِنْ مِنْ شَىْءٍ اِلاَّ يُسَبِّحُ بِحَمْدِهِ</p>

<p class="arabic" dir="rtl" title="Meal: “Allah’ın selâmı, rahmeti ve bereketleri, ebedî ve dâimî olarak üzerinize olsun.”">اَلسَّلاَمُ عَلَيْكُمْ وَرَحْمَةُ اللّٰهِ وَبَرَكَاتُهُ اَبَدًا دَائِمًا</p>

Pek aziz ve kıymetli çok sevgili ve mübarek Hüsrev Ağabeyimiz!

Evvelen, binler selam ve ruh-u canımızla bütün kardeşler hürmetle ellerinizden öper. Hayırlı dualarınızı bekliyoruz.

Göndermiş olduğunuz Hutbe-i Şamiyeler mübarek Üstadımızın hastalığına pek nâfi bir merhem oldu. Elmas kaleminizden çıkan bu pek kıymetli eser inşallah bütün İslâm âlemi için de ayn-ı şifa olarak tesirini gösterir. Üstadımız tashihatını yaptı, manayı değiştirmeyen pek az hata buldu. “Maşaallah, bin barekallah” dedi. “Kırk sene evvel yazılmış bir eserin bu kadar dikkat ve itina ile yazılması cidden şayan-ı tebriktir” dedi. Ve bu şekilde siz mübarek ağabeyimize yazmayı emir buyurdular.

Cümle kardeşlerimiz selam ve hürmetle iki ellerinizden öper hayırlı dualarınızı bekleriz efendimiz.

*Eskişehir Nur talebeleri namına,*
*pek aciz ve dualarınıza muhtaç,*
*Osman Toprak ve Şükrü ve Hafız Osman*
