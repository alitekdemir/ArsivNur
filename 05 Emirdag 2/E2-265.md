---
title: "Emirdağ-II 265 : Gayet latif bir tevafukat, hakikatlı bir rüya"
no: 265
id: "E2-265"
konu: "Gayet latif bir tevafukat, hakikatlı bir rüya"
bolge: "Emirdağ-II"
donem: "Emirdağ 2 Dönemi"
date: 
yazar: "Said Nursî"
---

# Emirdağ-II 265 : Gayet latif bir tevafukat, hakikatlı bir rüya

<p class="arabic" dir="rtl" title="Meal: “Subhân Allah’ın adıyla” * “Hiçbir şey yoktur ki O'nu hamd ile tesbih etmesin” [İsrâ 17:44]">بِاسْمِهِ سُبْحَانَهُ * وَاِنْ مِنْ شَىْءٍ اِلاَّ يُسَبِّحُ بِحَمْدِهِ</p>

<p class="arabic" dir="rtl" title="Meal: “Allah’ın selâmı, rahmeti ve bereketleri, üzerinize olsun.”">اَلسَّلاَمُ عَلَيْكُمْ وَرَحْمَةُ اللّٰهِ وَبَرَكَاتُهُ</p>

### Gayet latif bir tevafukat

Bundan yedi sene evvel Üstadımız Efendimiz Emirdağ’a teşrif buyurup, ikamete memur olduklarından üç-dört ay sonra, mübarek Üstadımıza hizmet eden Çalışkanlar hanedanına mensup olan kahraman kardeşimiz Ceylan, rüyalarında merhum kardeşimiz mübarek Hafız Ali’nin Emirdağ’a teşrif ettiklerini görüyor. Ve sevgili Üstadımıza, gördüğü sevgili ve beşaretli rüyalarını anlatıyor. Sevgili Üstadımız tabirlerinde, “Hüsrev gibi Nurun kahramanlarından birisi gelecek” buyuruyorlar.

Aynı günde Hafız Mustafa kardeşimiz Emirdağ’a Hüsrev ve Hafız Ali’nin bir mümessili olarak, Denizli hapishanesinden beraat eden Risale-i Nur Külliyatını getirerek, hem Ceylan kardeşimizin rüyasının sâdıkıyetine, hem mübarek Üstadımızın tabirlerinin tam doğruluğuna imza bastığı gibi, yanında getirmiş olduğu hakikat-ı Kuraniyenin hakiki tefsiri olan risalelerle hem sevgili Üstadımızı ve hem bütün Risale-i Nur talebelerini mesrur ediyor.

Yedi sene evvelki bu latif rüyaya şimdi tevafuk eden ve Çalışkanlar hanedanına mensup bulunan kahraman Ceylan’ın en küçük amcası Nur’un küçük kahramanlarından Mahmud, Ceylan’dan yedi yaş küçük olduğuna göre, o zamanki küçük Ceylan’ın yaşına şimdi giren ve bu Nur’un küçük kahramanı Mahmud rüyalarında şu müjdeli hakikati görüyor ki: 25 Şubat Salıyı Çarşamba'ya bağlayan gece, rüyasında Hazret-i Üstadın dış kapısının iç tarafından başlayan merdiven yukarı doğru kurulmuş bir şekilde ve bu merdivenin sağ ve solunda yeşil güzel ağaçlar var. Ve dışarıda da bazı kimseler bulunuyor. Bu ağaçların arasından her nasılsa gür bıyıklı, iri bir adam, elinde keser, merdivenden yukarı doğru gidiyormuş ve “Bu kimdir?” diye sormuş. O etraftaki adamlar “Stalin” demişler. Üstadımız tam merdivenlerin ortasına varınca, o kâfir herifin tam arkasından, yani boynundan tutup aşağı indiriyor. Ve elindeki keseri alıp kafasına vura vura beynini deliyor. Küçük Mahmud da kendi üstünü başını arıyor ki birşey bulup Üstada yardım etsin. Etraftakiler Mahmud’a “Sen müdahale etme, onu Üstad öldürecek, onun vazifesidir” diyorlar. Çarşamba Sabahı Mehmed Çalışkan vasıtasıyla bu rüya Üstadımıza anlatılıyor. On gün sonra işittik ki, Stalin felç olup, beyin kanaması neticesinde geberip gidiyor. Ve radyolar vasıtasıyla herkes işitiyor.

Rüyanın tabiri şudur: Komünistliğin şahs-ı manevîsini Stalin suretinde görmüş. Risale-i Nur’un Zülfikar ve Asa-yı Musa’sı Üstad şeklinde görülmüş ki; yarı dünyayı istila ettiği halde Anadolu’ya girmemesi için, Asa-yı Musa ve Zülfikar ile beynini delmiştir. Tabirin bu olduğuna kati delili de bu rüyanın aynı hadiseye ve aynı günde tam tevafuk ettiği gibi, 37 sene evvel Üstadımız Efendimiz Rus başkumandanının idam kararına karşı “Bir Müslüman ve ehl-i iman kâfire kıyam etmez ve başını ona eğmez” demesine de manen tevafuk eder.

*el-Bâkî Hüve’l-Bâkî*
*Rüya sahibi Mahmud ve kardeşleri Mehmed ve Ahmed*
*ve Emirdağ nur talebeleri namına*
*Çok kusurlu Mustafa*

***

1. Mektubun resmi kayıtlara geçtiğini gösterir belge. (Arşiv Belgeleri Işığında Bediüzzaman Said Nursi ve İlmi Şahsiyeti, c.5, s.835)
![[Emirdag2-265-Ruya.jpg|300]]


> 2. Son Şahitler kitabı, bu rüya hadisesini Mahmud Çalışkan’dan şöyle rivayet eder:
> 
> 1952 yılında çok acaip bir rüya görmüştüm. Rüyamda Stalin, Üstadın oturduğu evin dış kapısından içeri girmek istiyordu. Ben, Ceylan ve Zübeyir Ağabeyler, üçümüz kapının arkasında, bu herifi içeri sokmamak için uğraşıyorduk. Sonra nasıl olduysa, gücümüz kâfi gelmemişti. Stalin bizi iterek, dış kapıdan içeri girdi. Bu sırada Üstad elinde bir keserle merdivenden aşağıya iniyordu. Biz endişe içindeydik. Stalin ile Üstad aşağı merdiven sahanlığında karşılaşmışlardı. Stalin, yukarıya Üstadın oturduğu mevkiye gitmek istiyor, Üstad onu bırakmıyordu. Tam bu sırada Üstad elindeki keserle Stalin'in kafasına vurmaya başlamıştı. Stalin içeriye giremeden orada düşüp geberdi. Ben heyecanla rüyadan uyandım.
> 
> Ertesi günü bu rüyayı Zübeyir Ağabeye anlattım. O da Üstada anlatmış. Üstadımız beni çağırtmıştı. Zübeyir Ağabey gelerek, “Kardeşim gel, Üstad seni istiyor” dedi. Beraber Üstada gittik. Üstad, “Gel Mahmud kardeşim, gel, nasıl gördün rüyayı, anlat!” dedi. Ben gördüğüm gibi anlattım. Üstad hayretle “Fesubhanallah!” dedi. Sonra rüyayı yorumladı: “Bu, Risale-i Nur’un ve İslamiyetin komünizme galip gelmesidir. İnşallah muvaffak olacağız.”
> 
> Üstad, Zübeyir Ağabeye, “Bu rüyayı kaleme alın. Bütün kardeşlere dağıtın” dedi. Sonra bu rüya lahika olarak dağıtıldı. Rüyayı gördüğüm gece Stalin beyin kanamasından gebermişti. Ölümünü 10-15 gün kadar gizlemişlerdi. Gazetelerden okuduğum kadarıyla, herifin ölüm günü ile rüyam aynı gün cereyan etmişti.
