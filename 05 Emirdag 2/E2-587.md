---
title: "Emirdağ-II 587 : Ceylan’ın, Nur talebelerine bir mektubu"
no: 587
id: "E2-587"
konu: "Ceylan’ın, Nur talebelerine bir mektubu"
bolge: "Emirdağ-II"
donem: "Emirdağ 2 Dönemi"
date: 
yazar: "Said Nursî"
---

# Emirdağ-II 587 : Ceylan’ın, Nur talebelerine bir mektubu

<p class="arabic" dir="rtl" title="Meal: “Her türlü noksan sıfatlardan yüce olan Allah’ın adıyla.”">بِاسْمِهِ سُبْحَانَهُ</p>

<p class="arabic" dir="rtl" title="Meal: “Allah’ın selâmı, rahmeti ve bereketleri, üzerinize olsun.”">اَلسَّلاَمُ عَلَيْكُمْ وَرَحْمَةُ اللّٰهِ وَبَرَكَاتُهُ</p>

Aziz, mübarek, sevgili kardeşlerimiz!

Hem size hem oradaki mübarek sevgili kardeşlerimizin cümlesine binler selam ve dualar eder dualarını bekleriz.

**Evvelen:** Aziz kardeşlerimiz her nereye olursa olsun mektup veya risale gönderilmeden evvel her halde tashih edilsin. Bizim kerratla tecrübemiz var ki, ne kadar dikkatli yazılsa alaküllihal hataları oluyor. Veya mehaz olan nüshada sehivler bulunuyor. Gittiği yerde de aynısı yoksa yanlışlıklar manaya zarar veriyor. O nisbette hayrından noksanlık olur. Bence göndermekte acele etmeden tashihli olarak göndermek daha güzeldir. Risale-i Nur’a yeni alışmaya başlayan kardeşlerimizin okumayı öğrenmeleri vesilesiyle veya diğer kardeşlerimizin birbirinizin okumalarından istifade niyetiyle bir araya geldiğinizde tashih edilecek risaleler üzerinde talim ve taallüm yapılırsa birkaç cihetten kârlı bir netice hâsıl olur. Hem bazı kimselere bazı hakikatleri doğrudan doğruya okumak enaniyetlerine dokunmak veyahut malumat-furuşluk yapmak ihtimallerine binaen tashih niyetiyle ve tarzında okunsa olur. Bu suretle çok ihtiyacımız olan Risale-i Nur mütalaalarından da mahrum kalmamış oluruz.

**Saniyen:** Halim kardeşimizi size gönderilen yeni kudsi vazifede, “iş mevsimi olmak dolayısıyla yardımı olabilecek mi?” niyetiyle sormuştum. Cenab-ı Hakk’a hadsiz şükür o mübarek kardeşimizin sebat ve gayreti bizlere bir nümune-i misal oluyor. Allah her hayırlı umûrunda muvaffak eylesin âmin.

**Salisen:** Size gönderilen Lemalar kabil-i taksim ise (yani bizim evdeki Lemalar’ı da nazara alarak bakınız) güzel yazısı bulunan kardeşlerimizin iştiraklerini temine çalışınız. Biz burada 11-12 kardeş bu vazifeye katıldık.

**Rabian:** Aziz kardeşlerimiz! Risale-i Nur’un 21’inci Leması olan İhlas Risalesi talebeler mabeynindeki uhuvvet ve kardeşliği, samimiyeti ve aralarında birbirine karşı nasıl muamele edeceklerini gösteriyor. Ara sıra siz kardeşimizin yüksek tevazuundan, bu her cihetle biçare, şefkate muhtaç ve acınacak hali bulunan kardeşinize karşı yazdığınız cümleler mabeynimizdeki samimi kardeşlik, düsturlarına muvafık gelmiyor. Üstadımızın hususi dairesinde bulunmamızdan dolayı etraftaki kardeşlere fazla hürmetkarane mektup yazmak mahzurludur. Çünkü “Üstadımız yazdırıyor” zannını uyandırır. Böyle bir mahzur olmamış olsa ben siz aziz kardeşlerime sizin bana yazdığınızın on misli ve hakiki ve siz layık olduğunuz bir tarzda hürmetkarane yazacaktım. Sizin takvanız fedakarlığınız, ihlasınız sebat ve gayretiniz ve bir de istihdam edilişiniz gibi bizleri şükre sevk eden medhe layık sıfatlarınızdan dolayı size karşı kalbimde mevcud bulunan hakiki, kardeşlik dairesindeki bir hürmet var. Bu uhuvvet ve samimi ihlasın iktizası olarak birimizde hata olsa değil haşa tahakkümane, bilakis lütufkarane ve şefkatle tamirine ve ıslahına çalışır imdadına koşar. Çünkü ebedi arkadaşıdır ve ahiret kardeşidir.

Hem bizim buradan hizmet-i nuriyelerden size göndermemiz bizim kafamıza ait olmadığı gibi neticesi de bize ait değildir. Sizin ihlas ve şevkiniz bir dua-i makbule hükmüne geçtiğinden Risale-i Nur’un şahs-ı manevisi namına Üstadımızın tensibiyledir. Biz arada sesleri veya elektriği nakleden şuursuz ince teller gibi de olamıyoruz. Ve ancak hatalar bize aittir. Bu cihetten zerre kadar hatırımıza bir şey gelmemeli.

**Rabian:** Siz kardeşlerime ara sıra hususi işlerden de yazıyorum. Acaba sizleri zihnen veya fiilen Risale-i Nur’un işleri haricinde mi meşgul etmiş oluyorum. Bu cihetten üzülüyorum. Yalnız bir teselli noktası var ki; niyet rıza-yı İlahî olsa inşaallah bu nevi meşgaleler de ibadettir. Hususan kader-i İlahînin çok büyük bir lütfu olarak dünya işleriyle bizzat iştigalden men edilmiş herhangi bir kardeşinizin memleketindeki cüzî işleriyle iştigal, kanaat-i kat’iyem var ki o kardeşinizin içinde bulunduğu hizmete bir nevi iştiraktir. Ve belki de ayn-ı hizmettir. Hem neticesi doğrudan doğruya rıza-yı ilahiye baktığından size karşı fazla minnettar olmuyorum ve siz de beklemeyiniz. Yalnız Allah’a şükür edip sizi tebrik ediyorum. Eğer bu benim şahsıma müteallik cüzî hizmetlerden mütevellid neticenin ücret-i maneviyesi rıza-yı İlahî olmazsa benim şahsen mukabeleye ne haddim var ve ne de imkan… Zaten siz kardeşlerim bu ciheti düşünmüyorsunuz. Fakat bilmek faidelidir. <span class="arabic" dir="rtl" title="">بِيَدِهِ مَقَالِيدُ كُلَّ شَيْءٍ</span> yani “her şeyin anahtarı O’nun elinde” olan Cenab-ı Hakk’ın rızasını esas maksad yapmak kadar büyük netice olur mu ki? Risale-i Nur’dan hariç diğer dini mesleklerde bu esas tam yerleşmediğinden teveccüh-ü nas dahi nazara alındığından muvaffakiyet o nisbette az oluyor.
