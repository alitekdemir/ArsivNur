---
title: "Emirdağ-II 739 : İsmail’in bir mektubu"
no: 739
id: "E2-739"
konu: "İsmail’in bir mektubu"
bolge: "Emirdağ-II"
donem: "Emirdağ 2 Dönemi"
date: 
yazar: "Said Nursî"
---

# Emirdağ-II 739 : İsmail’in bir mektubu

<p class="arabic" dir="rtl" title="Meal: “Her türlü noksan sıfatlardan yüce olan Allah’ın adıyla.”">بِاسْمِهِ سُبْحَانَهُ</p>

<p class="arabic" dir="rtl" title="Meal: “Allah’ın selâmı, rahmeti ve bereketleri, ebedî ve dâimî olarak üzerinize olsun.”">اَلسَّلاَمُ عَلَيْكُمْ وَرَحْمَةُ اللّٰهِ وَبَرَكَاتُهُ اَبَدًا دَائِمًا</p>

Pek mübarek Efendimiz Üstadımız Hazretlerine!

Cenab-ı Rabb’ül âlemin Hazretlerine hadsiz şükürler ve nihayetsiz hamd ü senalar olsun ki, küfr-ü mutlak ve ehl-i dalaletin maksatlı ve tertipli bu son taarruzları da Kur’an-ı Mucizü’l Beyan’ın i’cazı kudretiyle akim kalmış. Artık mağlubiyetlerini kendileri de hissetmekte olduklarını kendi yaygaralarından anlamaktayız. Bu mukaddes mücahededen çok şükür bu günahkarı da mahrum bırakmadılar. Gerçi o mübarek kardeşlerimin liyakatı ve ihlası bizde olmadığından onlar gibi tevkifhanelerde nur bekleyen yüzlerce insana istediklerini sunmaktan mahrum kaldık. Bu bakımdan mevkuf kardeşlerime adeta gıbta ediyorum. Diğer taraftan kendi hisseme düşene de pek çok müteşekkirim Elhamdülillah.

Komünist ve Siyonist nam-ı hesabına daima din ve dindarlara hücum eden ve bu büyük Türk Milletini, Macarlar ve Bulgarlar gibi evvela dininden sonra türklüğünden ayırmak isteyen muhalif matbuatın yaygarası üzerine bizleri de taharri edip bazı kitaplarımız müsadere edildi. Ve mahkemeye sevk edildik. Netice Kur’an’a aittir. Şu kadar var ki; bu gürültüler ve tazyikler bizim kılımızı bile oynatmadı. İmanımız ve Kur’ana hizmet aşkımız milyonlar defa arttı. Aynı zamanda şimdiye kadar Nurların ismini işiten fakat bulamayan bazı erkan-ı hükümet bu vesile ile Nurlara kavuştu. Harikaları müşahede etti. Böyle olmasa idi belki biz onlara Risale-i Nur’u okutamazdık. Hele okuyanlardan bazılarının müspet itiraflarını işitmekle Kur’an’ın muzaffer olacağı güneş gibi görülüyor. Ve bütün 26 milyon milletimizin Nurlardan istifade ile imanlarını kurtarmak için muhtaç oldukları serbestiyetin zamanı gelmiş olduğunu düşünmekle bu mücadelemizi azim bir zafer vesilesi telakki ediyoruz. Cenab-ı Kâdir-i Mutlak Hazretlerine hadsiz şükürler ve hamd ü senalar ediyoruz.

<p class="arabic" dir="rtl" title="Meal: “Elhamdulillah, bu Rabbimin bir fazlıdır.”">اَلْحَمْدُ لِلّٰهِ هٰذَا مِنْ فَضْلِ رَبِّى</p>

Sevgili Üstadım! Biz yalnız sizi merak ediyoruz. Mübarek kalbiniz bu yaygaralardan üzülmesin, müsterih olun. Kısa aklım, dar fehmim, aciz kalemim ile ifade-i meramdan acizim. Burdurlu kardeşlerim namına da selam ve dualarımızı sunar dualarınızı rica ve istirham ediyoruz. Üstadım Efendim Hazretleri.

*Çok kusurlu âciz talebeniz*
*İsmail*
