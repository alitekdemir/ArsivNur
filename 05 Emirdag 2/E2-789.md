---
title: "Emirdağ-II 789 : Urfa nur talebelerinin bir mektubu"
no: 789
id: "E2-789"
konu: "Urfa nur talebelerinin bir mektubu"
bolge: "Emirdağ-II"
donem: "Emirdağ 2 Dönemi"
date: 
yazar: "Said Nursî"
---

# Emirdağ-II 789 : Urfa nur talebelerinin bir mektubu

<p class="arabic" dir="rtl" title="Meal: “Subhân Allah’ın adıyla” * “Hiçbir şey yoktur ki O'nu hamd ile tesbih etmesin” [İsrâ 17:44]">بِاسْمِهِ سُبْحَانَهُ * وَاِنْ مِنْ شَىْءٍ اِلاَّ يُسَبِّحُ بِحَمْدِهِ</p>

<p class="arabic" dir="rtl" title="Meal: “Allah’ın selâmı, rahmeti ve bereketleri, ebedî ve dâimî olarak üzerinize olsun.”">اَلسَّلاَمُ عَلَيْكُمْ وَرَحْمَةُ اللّٰهِ وَبَرَكَاتُهُ اَبَدًا دَائِمًا</p>

Çok müşfik, çok aziz Üstadımız Efendimiz Hazretleri!

**Evvelen**: Tûl-ü ömürlerinizle sıhhat ve ebedi saadetlerinizi niyaz ederek hasret ve iştiyakla ellerinizden kadem-i pâkinizden öperek müstecab ve her vakit beklediğimiz dualarınızı istirham ederiz.

**Sâniyen**: Evvelce de arz etmiş olduğumuz gibi bazı kendi üzerimizde tesirini ve ehemmiyetini hissettiğimiz lâhika mektuplarından neşretmek arzusu ile bir kısım mühim mektupları mumlu kağıda yazmaya başladık. Siz kâşifu’l-esrar, tercümanu’n-nur ve mazharu’n-nuri’l-envar Üstadımız Efendimizin her cihetten noksanlarımızı ve zamanın hastalıklarıyla âlude bizlerin ihtiyaçlarını bilen dellâlü’l-Kur’an Üstadımız Efendimiz bulunmanız sebebiyle bu lahika mektuplarından evvel veya sonra onlara ilaveten veya başka şekilde hangi risaleyi neşretmemiz münasip ise işaret buyurmanızı bekliyoruz. Mesela, bizim ihlâs risalelerinden birini veya Hücumât-ı Sitte gibi veyahut imanî diğer risalelerden ilave edersek topluca kuvvetli olacağı kanaatimiz var. Emr ve ferman daima siz Efendimizden olmasını ve bu şekilde daha faydalı olacağımızı ümidiyle Efendimizin izin ve emirlerinizi beklemekteyiz.

Siz müşfik, aziz Üstadımız Efendimiz her ne risalesini ilave edilmesi münasip ise veya şimdilik böyle mi kâfidir veya başına ilave yapılırsa nasıl isim konulması muvafıktır? Bizi gayrete ve şevke getirecek emirlerinizi istirham ederiz. Bizim kabiliyet ve istidadımız gerçi Nur talebeleri namına neşriyatı tertip ve tanzim etmek vüsatinde değil ise de sizin himmetlerinizle madem Nur talebeleri istihdam-ı İlahi tarafından musahhar olurlar; Risale-i Nur’un yolunda her şeylerimizi feda etmek bize âb-ı hayat hükmüne geçer diye iman ettiğimiz Nurların hizmetkârları olmak emelimizle bu çeşit maruzatımızın kabul edilmesi muazzez ve cok müşfik Üstadımız Efendimizden ümit ediyoruz. Ve inşallah dualarınızla bizlerde şer gibi dahi görünen hallerimizi Cenâb-ı Hak hayra tebdil edecek.

**Sâlisen**: Emirleriniz vechile Safer ayı nihayetine kadar sizin hesabınızdan tayinatımızı sizlere dualar ederek aldık. 10 ay tamam almış olduk. Size arz etmiştik.

**Râbian**: Dâhil ve hâriçte bütün muhabere ettiğimiz kardeşlerimizden her zaman hürmet ve selamlarını sizin bedelinize alıyor ve selamlarınızı ve dualar ettiğinizi yazıyoruz. Günbegün Nurların azametli ve sakin faaliyeti kalplere yerleşiyor ve genişliyor.

<p class="arabic" dir="rtl" title="Meal: “Elhamdulillah, bu Rabbimin bir fazlıdır.”">اَلْحَمْدُ لِلّٰهِ هٰذَا مِنْ فَضْلِ رَبِّى</p>

Urfa’daki bütün kardeşlerimiz hususan Birecik’ten Mehmet Ali ve Oğlu Müslim ayrıca selamlar eder müstecap dualarınızı beklerler. Ellerinizden mübarek kadem-i pâkinizden öpüyorlar ve öpüyoruz. Kusurlarımızı daima affeden Üstadımız bu sefer de bizi kusur olmuş ise affeder diyerek tekrar ellerinizden öperiz Efendimiz.

*el-Bâkî Hüve’l-Bâkî*
*Urfa Medrese-i Nuriye-i Haliliye talebeleri namına*
*Abdülkadir ve Abdullah*
