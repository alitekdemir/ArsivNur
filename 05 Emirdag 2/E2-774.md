---
title: "Emirdağ-II 774 : Sungur’un, Ankara Nur talebelerine bir mektubu"
no: 774
id: "E2-774"
konu: "Sungur’un, Ankara Nur talebelerine bir mektubu"
bolge: "Emirdağ-II"
donem: "Emirdağ 2 Dönemi"
date: 
yazar: "Said Nursî"
---

# Emirdağ-II 774 : Sungur’un, Ankara Nur talebelerine bir mektubu

<p class="arabic" dir="rtl" title="Meal: “Her türlü noksan sıfatlardan yüce olan Allah’ın adıyla.”">بِاسْمِهِ سُبْحَانَهُ</p>

Aziz, sıddık kardeşlerim!

İnşallah latif bir cilve-i inayet olarak terhisi müteakip buraya geldik. Allahu a’lem halis Nur fedakârlarının faaliyet ve hizmetleri, hem daha elyak istidatları, Nur’un mübarek hizmetlerini ifa ile hem muvaffak olurlar.

Bu aciz kardeşinizin orada bir bavula nakledilen çamaşır gibi eşyalarını hem pardesü, ceket, ayakkabı, mestleri, daktilo makinasını Sıddık Süleyman’ın refikasıyla Isparta’ya gönderiniz. Zaten kendisi bindiği vagon ile doğru Isparta’ya gideceğinden eşyaları taşımak ona zor gelmez. Çıktığı günü bilsek treni beklerdik. Bilmesek bile kendisi Eğirdir’e götürür. Diğer eşyaları yukarıya sandık veya boş bir şeye koyup dursun.. Ayrıca Hizb-ül Kur’an ve Mesnevi-i Arabi mecmuası bulunan naylon torba da yukarıya kitapların bulunduğu sandığa konulsun. Lütfen kusura kalmayınız. Yataklarda şimdilik yalnız yorganı ve yastığı, çarşafı da beraber gönderseniz iyi olur. Bilahire başka bir kardeş gelirken yatak ta gönderilse ve diğer eşyalarla birlikte mahcubiyetle rica ederiz.

Aziz kardeşlerimiz, özür dileriz. Siz hizmetin geri kalacağından merak etmeyiniz. Hayır kalmaz. Yeni yeni müştaklar gayretinizle inşallah çıkar ve külli hizmeti ifa ile daha inkişafına vesile olurlar. Yalnız her gün tashih ile meşgul olup Ankara’daki hadisatın ve zamanın en büyük meselesi olan mecmuaların tabına ruh-u canla alakadar olursanız muvaffakiyetin bir sebebi olacaktır. Ve bilhassa beraber tesanüdünüz, elhamdulillah hem hizmetin devamına ve sıhhatine ve Risale-i Nur talebelerinin ihlas ve sadakat ve tesanüdüne numune-i misal olarak ayrıca büyük kıymet kazanacaktır ve kazandıracaktır.

Evet aziz kardeşlerimiz! Nasılki güneş dünyadan milyon kere büyük olduğu halde göze gelen küçük bir çöp o güneşi saklayabildiği gibi, güneşler büyüklüğünde ve parlaklığında büyük ve muazzam ve ebedi olan hakikat davaları karşısında da zihne, kalbe, ruha gelen çöp mahiyetinde cüzi hadiseler ve tasavvuratlar ve tahayyüller dahi bizleri bu geniş ve külli hizmetlerden ayırmak veya zihni başka yere tevcih edip kısmen mahrum etmek isterler. Şu halde bizler herşeye rağmen hizmet-i Kur’aniye olan Kur’anî ve arşî bir urvet-ül vüska olan Risale-i Nur’un hizmetinden hâdimliginden ayrılmamak uzaklaşmamak için elden geldiği kadar tedbir ve çareler aramak bize lazımdır. Sırr-ı imtihan için açılan bu meşherde bu tedbiri bizim aramamız cüzi irademizi, hem hizmeti ifaya, hem hizmette daima kalabilmek çarelerini bulmaya ve aramaya sarfetmek bize lazımdır. Cenab-ı Hak muvaffak buyursun.

Sizlerle şu anda bu samimi hasbihalimiz hususidir. Kardeşlerimiz selam ederler. Ziya Nur’un adresini lütfen bildiriniz.

*el-Bâkî Hüve’l-Bâkî*
*Kardeşiniz*
*Sungur*
