---
title: "Emirdağ-II 425 : Ahmed Feyzi’nin bir mektubu"
no: 425
id: "E2-425"
konu: "Ahmed Feyzi’nin bir mektubu"
bolge: "Emirdağ-II"
donem: "Emirdağ 2 Dönemi"
date: 
yazar: "Said Nursî"
---

# Emirdağ-II 425 : Ahmed Feyzi’nin bir mektubu

<p class="arabic" dir="rtl" title="Meal: “Subhân Allah’ın adıyla” * “Hiçbir şey yoktur ki O'nu hamd ile tesbih etmesin” [İsrâ 17:44]">بِاسْمِهِ سُبْحَانَهُ * وَاِنْ مِنْ شَىْءٍ اِلاَّ يُسَبِّحُ بِحَمْدِهِ</p>

<p class="arabic" dir="rtl" title="Meal: “Allah’ın selâmı, rahmeti ve bereketleri, ebedî ve dâimî olarak üzerinize olsun.”">اَلسَّلاَمُ عَلَيْكُمْ وَرَحْمَةُ اللّٰهِ وَبَرَكَاتُهُ اَبَدًا دَائِمًا</p>

Aziz, sevgili Üstadımız Efendimiz!

Yüksek huzurlarına mübarek Bayram’ı canlı bir mektup olarak takdim ediyor ve mübarek el ve ayaklarınızı hürmet ve hasretle öpüyorum.

Sevgili Üstadım! Kudsî nazarlarınızın müşfik ve ihyakâr iltifatından cüda düşeli, canından ayrılmış bir cesed halini aldım. Sizin mücaveretiniz bizim için ne kıymetli bir mazhariyet, ne âlî bir iksir-i hayat imiş. Hapisten sonra âdeta manevî bir hapse atıldım. Kim bilir belki de sevgili ve kudsî Üstadıma lâyık olduğu hürmeti gösteremediğimin cezasını çektim. Her zaman rüyalarımda kendimi hapishanede görüyorum. Ve bu müşahedelere mutabık olarak, hayatım hapishanede görmediğim bir derecede mihnet ve meşakkat ve endişe ve müşkülatla geçiyor. Acaba diyorum sevgili üstadım beni hâlâ affetmiyecek mi? Yed-i halaskârîsiyle beni bulunduğum varta-i hüsrandan kurtarmayacak mı? Acaba ben fâni ve dünyevî pislikler gayyasında ilelebed çürüyüp gidecek miyim? Âhirzaman Güneşi’nin mir’at-ı mücellası, ey Fahr-ül Mürselîn’in vâris-i hakikisi, artık bu bîçareni, bu kusurlu küsurlu fedaini kurtar, onu lâyık-ı afv gör. O senin müşfik nazarlarından imdad bekliyor. Rahmeten Lil-âlemîn’in vârisine, son asırların imam-ı hidayetine, mana ordularının kumandanına iltica ediyor.

Sevgili Üstadım! Bende hayırdan eser kalmadı. Beni kurtarmazsan, hâlikînden olacağım muhakkaktır. Gözyaşlarımla kapına geldim. Beni hakiki hizmet ve hâlis vefa ve fedakârlık mensabına yükselt. Akşam sabah dualarım: “Yâ Rabbî! Bu bîçareni Habib-i Zîşan’ın nur-u aynı ve necl-i kerimi olan sevgili Üstadımın ayakları altında türab eyle!” diye yalvarıyorum.

Sevgili Üstadım! İzmir’de Nurun inşiaâtı pek parlak bir hal aldı. Başta Mehmed Yayla ve Abdurrahman olmak üzere, hergün miktarı fazlalaşan bir zümre-i saadet Nurun parçalarını elden ele gezdiriyorlar. Bunlardan bazılarının isimleri: Bahaeddin, Ömer, Hüseyin, Remzi, Hasan, Mehmed, Nazif, Vehbi, Yakub, Hamid, Hüsnü, Mehmed, Emin, Süha, Ahmed, Mehmed, Nuri, Celil, Abdullah, Ferdi vesairedir. Makine ile teksir işinde muvaffakiyet hergün daha fazladır. İzmir muhitinde tarikat erbabı pekçok münteşir olduğu için, Telvihat-ı Tis’a’nın eski yazıyla neşrini münasip gördük. Tashih işini bendeniz deruhde eyledim. Matbu nümunelerini elbette takdim edeceğiz. Dua ve yüksek himmetinizi diriğ buyurmazsanız inşâallah tevfik-i İlahîye mazhar oluruz.

Bütün Nurcu kardeşlerimize selâmla mübarek el ayaklarınızdan tekrar hasretle öperim. Bîçare, kusurlu, günahkâr, Risale-i Nur hizmetinden cüda ve vefasız köleniz

*Ahmed Feyzi*
