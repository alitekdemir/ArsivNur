---
title: "Emirdağ-II 478 : Halk Partili müfrit bir gazetecinin iki iftirasına cevap"
no: 478
id: "E2-478"
konu: "Halk Partili müfrit bir gazetecinin iki iftirasına cevap"
bolge: "Emirdağ-II"
donem: "Emirdağ 2 Dönemi"
date: 
yazar: "Said Nursî"
---

# Emirdağ-II 478 : Halk Partili müfrit bir gazetecinin iki iftirasına cevap

<p class="arabic" dir="rtl" title="Meal: “Subhân Allah’ın adıyla” * “Hiçbir şey yoktur ki O'nu hamd ile tesbih etmesin” [İsrâ 17:44]">بِاسْمِهِ سُبْحَانَهُ * وَاِنْ مِنْ شَىْءٍ اِلاَّ يُسَبِّحُ بِحَمْدِهِ</p>

<p class="arabic" dir="rtl" title="Meal: “Allah’ın selâmı, rahmeti ve bereketleri, ebedî ve dâimî olarak üzerinize olsun.”">اَلسَّلاَمُ عَلَيْكُمْ وَرَحْمَةُ اللّٰهِ وَبَرَكَاتُهُ اَبَدًا دَائِمًا</p>

**Evvelen**: Kardeşimiz Kahraman Rüşdü’nün gönderdiği mektup ile gazeteyi bana okudular. Dünkü gün aynı gazeteyi görmüş gibi hiddet ediyordum. Fakat Demokrat bütün kuvvetiyle beni müdafaa etmek lâzım gelirken, acaba Demokrat dindarları da aldanmışlar ki, beni ve Risale-i Nuru himaye etmiyorlar. Ve aleyhime dönmek ihtimali var mı ki diye bu akşam telaş ettim. Fakat birden bu sabah mektubunuzu aldığım vakit o telaşım gitti ve anladım ki: Demokratlar anlamışlar ki, onların büyük bir kuvveti Nurcular olduğundan, Demokrat kongresinde milletvekili beni müdafaa etmiş. O Halk Partilerinin müfrit kısmından o gazeteci iki acib yalan ve iftirası, bu noktayı yazmaya beni mecbur etti ki:

- **Birisi:** “Ciltlerle kitapları inkılap aleyhindedir” diye demesi gösteriyor ki, o hakaik-ı imaniye ve Kuraniyenin haricinde sırf bir dinsizlik manasını inkılaba vermiş, inkılabı öyle kabul ediyor. Bu müslüman millete bu iftirayı eden, belasını bulacak.

- **İkinci iftirası:** Diyor ki: “Said Nursî Kürt milliyetini din namına Anadolu evlâdlarına neşrediyor.” Acaba bu bedbaht, İslâmiyet milliyetini Kürt milliyeti demekle divanece mana veriyor. 55 seneden beri “Irkçılık firengî bir hastalıktır ki, firenkler İslâmiyeti parçalamak için içlerine sokmuşlar” deyip 55 seneden beri “Milliyetimiz yalnız İslâmiyettir” der. Bütün eserlerinde bu esası takip etmiş gitmiş bir adam hakkında böyle bir isnad, yirmi derece bir iftiradır. Kürtlük isnadıyla ilişenlere karşı, Hücumatü’s-Sitte’nin bir desisesinde ve Yirmialtıncı Mektub’un bir kısmında katî cevabı var olmakla beraber, 55 seneden beri hattâ Mart hâdisesinde ırkçıların kulüpleri açıldığı zaman, onların umumuna “Milliyetimiz İslâmiyettir. Bütün biz kardeşiz. Irkçılıkla tefrika vermeyiniz. Türk milliyeti, İslâmiyet milliyeti içinde mezcolmuştur. Türk milliyeti, İslâmiyet milliyetidir.” diye o dehşetli hâdiselerde belayı onda birisine indiren ve bütün memleketini, akrabalarını ve aşiretlerini bırakıp sırf Türk milleti evlâdına hakikat-ı imaniyeyi ders veren ve 28 sene işkencelerle azabı çektirdikleri halde o hizmet-i imaniyeden vazgeçmeyen bir adama bu ırkçılığı isnad etmek, yüz derece bir haksızlık ve insafsızlıktır.

Hem medeniyet nikâhı içinde şer’î nikâh da yapılsın demesini, aile hayatı aleyhinde sayması; o gazetecinin bu dinin kıymetini takdir etmediğini ve din aleyhinde olduğunu îma ediyor.

**Sâniyen**: Bundan on gün evvel, Elaziz tarafından bana gelen imzasız, yeni harfle, Temyize göre 81 yalnışını ispat ettiğimiz Halkçı bir resmî memurun üç noktada tenkidlerine ehemmiyetli bir cevabımıza dair bir mektubu size göndermiştik. Hatta bir sureti de çabuk Hulusi Bey'e gönderiniz demiştik. Acaba o mektup sizin elinize geçti mi? Sizler nasıl buldunuz, teksir ettiniz mi? Yoksa elinize geçmedi mi?

**Sâlisen**: Medresetüzzehra erkanlarının gayet mübarek ve kıymetli ve âlem-i İslama çok faydalı hizmetleri ne vaziyettedir? Hakikaten onbir gündür ben merak ediyorum. Acaba tatil ile bir istirahat ve ihtiyat varmı ki, hiçbir haber alamadım. Hakikaten onbir gündür cidden merak ediyorum.

*el-Bâkî Hüve’l-Bâkî*
*Kardeşiniz*
*Said Nursî*

[^1] Üstadımız hem çok rahatsız, hastalığı şiddetli ve kendisi hiddetli, acele bir surette söyledi. Biz de kaleme aldık. Ve dedi: “Medresetüzzehra erkânları ne karar verseler ben kabul ederim. Bana sormaya lüzum yok” dedi. Daha tashihe vakit bulmadan postaya verildi. Siz imlâsını ve yanlışını tashih edersiniz. (Halil, Mustafa)
