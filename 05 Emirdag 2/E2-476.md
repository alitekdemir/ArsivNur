---
title: "Emirdağ-II 476 : Afyon Mahkemesinin âdil reisiyle bir hasbihaldir"
no: 476
id: "E2-476"
konu: "Afyon Mahkemesinin âdil reisiyle bir hasbihaldir"
bolge: "Emirdağ-II"
donem: "Emirdağ 2 Dönemi"
date: 
yazar: "Said Nursî"
---

# Emirdağ-II 476 : Afyon Mahkemesinin âdil reisiyle bir hasbihaldir

### Afyon Mahkemesinin âdil reisiyle bir hasbihaldir

<p class="takdim">(Artık yeter! Tahammülüm kalmadı)</p>

28 senede yüz senelik azabı bana çektirdiler. Bu işkencelere son verilmek için hem bu memlekete, hem Âlem-i İslama hiçbir zararı olmayan ve pek çok menfaatı bulunan Risale-i Nur'un tam serbestiyetini vermek bu hükümet-i İslâmiyenin büyük bir vazifesidir.

Katiyen tahakkuk etmiş ki; Afyon Mahkemesi müthiş bir komitenin parmağıyla, beş mahkeme ve dört emniyet dairesinin bize iade ettikleri aynı kitapları ve Mahkeme-i Temyiz de o kitaplar lehinde beraetle hükmederek onbeş-yirmi gün zarfında zararsız olduklarına karar verdiği halde Afyon Mahkmesinin sâbık âzâları, dörtbuçuk sene gayet âdi bahanelerle; mesela: Uzak yerlerdeki alâkaları az olan ve medar-ı mesuliyet ve bahane olacak hiçbir kitap onlarda bulunmayan ve yanlız hapiste bizimle beraber yatan bir-iki Nur Talebesine yanlış adreslerle haber verilmemiş diye, bundan evvel iki ay ve sonra da bir ay geriye mahkememizin tehir edilmesi.. ve bu biçare Nur Talebelerine gidip gelme yol masrafları çok zarar vermeleri ve hatta Afyon Mahkemesinin Nur Risalelerini müsadere kararı sebebiyle ve ihtarıyla İstanbul'da müsadere edilen "Rehber Risalesi" ve muhakemesi için kışta benim gibi gayet iktisadçı bir fakirin yüz banknotu bir hususi otomobile ücret vermeğe mecbur olması ve yirmi senede bazen yüz, bazen yetmiş, bazen elli arkadaşıyla çok defa lüzumsuz mahkemelere ve hapislere sevk etmeleriyle.. elbette yüzbin lira zarar ve ziyanımız olması gösteriyor ki; müthiş garazkarların parmağı bu işe karışıyor.

Evet, sâbık mahkemelerin haksız olarak Nur Talebelerine 15 sene zarfında 50 bin; belki 100 bin banknot zarar vermeleri, haksız ve kanunsuzdur. Bu yüzbin lirayı tazminat olarak dâvâ ediyoruz. Yüzbinlerle dâvâcılarımız bu dâvânın arkasında var.

Şimdi bu Afyon Mahkemesinin sâbık reisinin ve savcısının ve âzâlarının pek katî bir garazla bu zalimâne muamelelerinin gayet katî bir hüccet ve delili; mahkumiyetime dair olup neşrettiğimiz kararnamelerdir. O kararnameyi Mahkeme-i Temyiz esasıyla bozmuş olduğu halde, kararnamede benim mahkumiyetimin şiddetli cezasına gösterdikleri sebep budur: “Said’de Kürtlük var. Hem ölmüş bir adama tecavüz etmiş.”

Acaba hiçbir mahkeme dünyada böyle şeyi medar-ı mesuliyet yapar mı? Yetmiş cinsten ve milletten bu memleketimizde bulunan müslüman kardeşlerimizde böyle unsuriyet ve cinsiyet farkları nazara alınmadığı halde.. hem Said Kürtlüğünü değil, belki memleketini ve akrabasını bırakıp rûhunu ve hayatını bu millet-i İslâmiyeye ve dindar Türklere feda ettiği halde.. ve 28 sene işkencelerle azap gördüğüne mukabil, o Türklerle olan samimi kardeşliğinde zerre kadar sarsılmayan bir adam hakkında ve dünyada hiçbir mahkemenin medar-ı mesuliyet yapmadığı.. ırkçılık hem hakiki olmadığı ve İslâmiyet kardeşliğine zarar olduğu için bütün kuvvetiyle ırkçılığı 50 seneden beri bırakarak bütün hayatı ve eserleriyle “İslâmiyet milliyeti her şeye mukâbildir” demiş ve o kudsi milliyeti tutmuş. Hem “Irkçılığı bırakınız, 400 milyon kardeşi kazandıran İslâmiyet milliyetine giriniz” demiş. Daima bu dersi vermiş.

Şimdi böyle adama Afyon'un sâbık mahkemesi ceza verirken, “Onda Kürtlük damarı var” diye şiddet-i cezaya sebep göstermiş. Böyle bir muhakeme elbette mahkumdur. Bizler böyle kanun nâmına kanunsuzluk edenlerden zarar ve ziyanlarımızın tazminatını Mahkeme-i Kübrâda ediyoruz ve edeceğiz.

*Said Nursî*
