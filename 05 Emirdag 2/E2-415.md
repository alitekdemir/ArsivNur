---
title: "Emirdağ-II 415 : Afyon Kocatepe Gazetesi Başyazarının yazısı hakkında"
no: 415
id: "E2-415"
konu: "Afyon Kocatepe Gazetesi Başyazarının yazısı hakkında"
bolge: "Emirdağ-II"
donem: "Emirdağ 2 Dönemi"
date: 
yazar: "Said Nursî"
---

# Emirdağ-II 415 : Afyon Kocatepe Gazetesi Başyazarının yazısı hakkında

<p class="arabic" dir="rtl" title="Meal: “Subhân Allah’ın adıyla” * “Hiçbir şey yoktur ki O'nu hamd ile tesbih etmesin” [İsrâ 17:44]">بِاسْمِهِ سُبْحَانَهُ * وَاِنْ مِنْ شَىْءٍ اِلاَّ يُسَبِّحُ بِحَمْدِهِ</p>

<p class="arabic" dir="rtl" title="Meal: “Allah’ın selâmı, rahmeti ve bereketleri, ebedî ve dâimî olarak üzerinize olsun.”">اَلسَّلاَمُ عَلَيْكُمْ وَرَحْمَةُ اللّٰهِ وَبَرَكَاتُهُ اَبَدًا دَائِمًا</p>

Afyon’da intişar eden Kocatepe Gazetesi, Üstadımız Said Nursî aleyhine pek yanlış iftiralarda bulunmuştur. Bu iftira Üstadımızın binlerce derece haddinden hariç olup, bütün hayatında hususiyle bu âhirzamanda hiçbir şeytanın dahi hiçbir kimseyi inandıramayacağı şekilde bir iftiradır. Şöyle ki:

Üstadımız bir çok adamları peşine takmış, hâşâ peygamberlik taklidi yapıyormuş. Halbuki biz bütün arkadaşlar kat’î biliyoruz ki; o şahsını hiçbir vakit beğenmediği gibi, kendisini talebelerin en ednasından daha biçare bilir. Ve bunun böyle olduğunu birçok risalelerde isbat etmiştir. Herkes makamlara, velayete, manevî kemalâta müştak iken o bilakis iman hizmetindeki ihlasına zarar gelmemesi için, herkese muhalif olarak, bütün kuvvetiyle manevî makamdan ve benlikten kaçtığını biz hepimiz daima gözümüzle görmekteyiz. Bu müfteri gazeteci ise, en taşkın velilerin dahi dava etmedikleri peygamberlik taklidini ona isnad ediyor. Bu ise yüz derece muzaaf bir yalandır. Üstadımız bütün dünyanın ezvakını, makamatını terkedip bütün ehl-i dünyanın işkencelerine de tahammül etmiştir. Sünnet-i seniyeye tebaiyetini ve peygambere biat farziyetinin sırrıyla o Âhirzaman Peygamberi’nin şeriatı yolunda üç defa dehşetli bir tarzda idam tehlikesine maruz kaldığı halde şeriata tebaiyetini bırakmamıştır. Güneşin camid bir cam zerresinde cilvesi kadar Peygamber’in nurundan hisse alması en büyük maksadı bulunan ve Hâtem-ül Enbiya’dan sonra hiçbir peygamberin gelmeyeceğine ve şeriatının daimî ve ebedî olacağına iman ederek bu dersleri bizlere veren bir zâta, peygamberlik taslaklığı isnad etmenin ne kadar acib bir isnad olduğunu zerre kadar aklı bulunanın anlaması icap eder.

Aynı zamanda o müfteri gazeteci gazetede: “Biz İslâmiyetimizin dersini Kur’andan alıyoruz ve Atatürk’ün arkasında gidiyoruz, gençler de onun yavrularıdır. Onun için biz Said Nursî’den ders almayacağız” diyor. Bu sözden anlaşılan mana, Atatürk Kur’an yolunda gidiyor. Acaba şeytanlar içinde en hannas ve en dessas şeytan dahi bunu hiçbir zîşuura kabul ettirebilir mi? Üstadımız esarette iken Ali Akdağ kardeşimizin yazdığı ve tarihçe-i hayatında mevcud bulunduğu gibi, Rus Başkumandanı yanına geldiği ve geçtiği zaman Üstadımızın ayağa kalkmayarak hürmet etmediği ve bu suretle Rus hükümetine hakaret ettiği için idam kararı vermişti. İkinci defa üstadımızın yanına geldiği zaman tercüman vasıtasıyla ne için Rus’un Başkumandanına hürmet etmediğini sormuş. Cevaben benim maksadım hakaret değildir. Müslüman ve imanlı bir adam, müslüman olmayana ayağa kalkıp onun hâkimiyetini ve kumandanlığını kabul etmez demiştir. İşte Üstadımızın bu acib macerası çok eskiden bir hiss-i kabl-el vuku’ ile risalelerinde yazdıklarına bu zamanımızı ihbar-ı gaybî nevinden talebeleri mana verdikleri gibi biz de Hürriyet Gazetesi’nin yazdığı Amerika’nın mühim bir profesörünün söyledikleri gibi deriz. “Rusya dünyaya bir derece hâkimiyetini kabul ettirdiği halde, İslâmiyet onun hâkimiyetini kabul etmeyerek onu mağlub edecek ve ona hürmet etmeyecektir” manasını Üstadımızın o kumandana 40 sene evvel söylediği sözlerin bir ihbar-ı gaybî olduğunu şimdi Amerika’nın Waşington’daki Orta Şark Üniversitesi’nin toplantısında mühim bir profesörün itiraf etmesiyle sabit olmuştur.

Kocatepe Gazetesi’nin divaneliğinin ikincisi de: Sol temayülü komünistliğin bu vatana tehlike teşkil etmemesi, fakat sağcı olan Üstadımızın [^1] ve Büyük Doğu’cuların vatana ve millete daha ziyade zarar verebilir demesidir. Acaba dünyada hiçbir zîşuur böyle bir iftiraya ihtimal verebilir mi?

*Emirdağı Nur Talebeleri namına*
*Tahir, Nuri, Sadık, Raşid*

***
[^1]: Ki, ne Büyük Doğu ve ne de sağ ve sol gibi siyasî teşekkülle hiçbir ilgisi yoktur.
