---
title: "Emirdağ-II 499 : Dünyevî tayziklere maruz kalmak, ihlası muhafazaya vesiledir"
no: 499
id: "E2-499"
konu: "Dünyevî tayziklere maruz kalmak, ihlası muhafazaya vesiledir"
bolge: "Emirdağ-II"
donem: "Emirdağ 2 Dönemi"
date: 
yazar: "Said Nursî"
---

# Emirdağ-II 499 : Dünyevî tayziklere maruz kalmak, ihlası muhafazaya vesiledir

Aziz kardeşlerimiz Ahmed Feyzi, Mehmed Emin!

Necdet Bey’in tekrar ifade vermesini bildiren mektubunuzu aldık. Hz. Üstadımıza okuduk. Üstadımız sizlere selam söylüyor ve muvaffakiyetler niyaz ediyor ve diyor ki:

“Aziz kardeşlerimiz! Şu dünyanın gidişatı ve hâdisatın sevkiyatı her daim bitamamihâ âhiret hesabına olmasından, ehl-i hakikat âhiret ve beka itibariyle dünyaya bakıyorlar. Bu dünyada muvaffakiyet ve parlak saadet, maksud-u bizzât değil. Belki rıza-yı İlahî, saadet-i ebediye gibi ulvî emirlerdir. Esma-i hüsnanın mütenevvi tecelliyatına mazhariyet kesbetmektedir. Mahiyet-i insaniyede münderic acz, fakr, zaaf gibi madenleri tazyiklerle işlettirip, dergâh-ı uluhiyete iltica ettirmektedir. Eğer bunlar olmasaydı, yalnız kürsülere çıkıp konferanslar ve vaazlar vermek, fikrî münakaşalar yapmak gibi meşru hususlar dahi olsaydı; sönük kalırdı, tam kemal olmazdı. Hakiki ubudiyet yapılmayacaktı, yalnız bir cihette âyinedarlık olurdu. Mesele, ruhun derinliğine nüfuz edemiyecekti. İşte bu ve bunun gibi daha birçok sebebler var ki; Risale-i Nur şakirdleri cüzî küllî dünyevî müzâyakalara, kederlere düçar oluyorlar. Tâ ihlaslarını muhafaza edebilsinler, hâdisatın şaşaa-i surîsine kapılıp aldanmasınlar.”

Hattâ bu sene içindeki Üstadımızın Ankara ve İstanbul’a son seyahatları ve neticesinde muhalif ve muvafık muhitlerin birden Nur’a iltihakları mana teşkil edip meydana gelen Risale-i Nur’un nuranî ve bedi’ ve ulvî dairesine nâehillerin girmemek, dünyevî ve siyasî cereyanlar bulaşmamak için, kader-i İlahî dest-i inayetle muhafaza ediyor. Sırr-ı imtihanı muhafaza ediyor, gibi bazı sebebler olsa gerektir. Çok selâm ve muvaffakiyetler. Bu mektubumuz hususidir.

*Kardeşiniz*
*Zübeyr, Mustafa Acet*
