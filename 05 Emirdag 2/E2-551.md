---
title: "Emirdağ-II 551 : Üstadın vefat ânlarını anlatan, talebelerin bir mektubu"
no: 551
id: "E2-551"
konu: "Üstadın vefat ânlarını anlatan, talebelerin bir mektubu"
bolge: "Emirdağ-II"
donem: "Emirdağ 2 Dönemi"
date: 
yazar: "Said Nursî"
---

# Emirdağ-II 551 : Üstadın vefat ânlarını anlatan, talebelerin bir mektubu

<p class="arabic" dir="rtl" title="Meal: “Her türlü noksan sıfatlardan yüce olan Allah’ın adıyla.”">بِاسْمِهِ سُبْحَانَهُ</p>

<p class="arabic" dir="rtl" title="Meal: “Allah’ın selâmı, rahmeti ve bereketleri, ebedî ve dâimî olarak üzerinize olsun.”">اَلسَّلاَمُ عَلَيْكُمْ وَرَحْمَةُ اللّٰهِ وَبَرَكَاتُهُ اَبَدًا دَائِمًا</p>

Aziz, sıddık kardeşlerimiz!

Ramazan’ın 25. Çarşamba gecesi Hazret-i Üstadımız Hakk’ın rahmetine kavuşmuş ve bizlere Risale-i Nurları emanet bırakmış bulunuyor. Her taraftan alakadar kardeşlerimizin ve milyonlar genç Saidlerin sormaları ve mektupla Üstadımız hakkında haber istemeleri üzerine bu satırları cevap mahiyetinde yazmağa başladık.

Isparta’da Üstadımızın emirleri vecihle yola çıkılıyor ve bir gün bir gece yolculuktan sonra 21 Mart Pazartesi günü öğle vakti Üstadımızın Urfa’ya muvasalatı ile Urfa’yı şereflendirdi. Zaten senelerden beri yol gözleyen Risale-i Nur’un hayranı mübarek Urfalılar derhal toplanıp görüşmek arzusunda bulunuyorlar. Üstadımız şimdiye kadar çok az kimseleri kabul ettiği halde Urfa’da çokları ile görüşmeyi o şiddetli ve ateşli hastalığı halinde kabul ediyor. Şiddetli hastalığı ve rahatsızlığı arasında onların gönüllerini alıyor ve kimseyi gücendirmemek istiyordu. Sesi çıkmaz, hale gelmişti. Hizmet eden kardeşlerimizin kulağına fısıltı ile zorla söyleyerek onlar da ziyaretçilere nakille konuşma mümkün olabiliyordu. Görüşmeğe gelen polislere diyordu ki: “Risale-i Nur neşri ile her tarafta asayişe fahri olarak hizmet ediyor. Sizler de asayiş muhafızlarısınız. O bakımdan sizi kardeş nazarıyla görüyor ve dua ediyorum. Bize ait meselelerde yardım ediyorsunuz. Size dua ediyorum. Hepinizi duama kabul ettim. Siz de bana dua ediniz. Ben ziyade hastayım.” diye onlara da dua ettiğini söylüyordu. Çok fazla yorgun ve ateşli hastalığı halinde Urfa’nın mübarekiyetini ifade etmek istiyordu.

Hizmetinde bulunan kardeşlerimiz geceleri nöbetle yanında daima hazırdılar. Salı günü akşamından sonra harareti çok şiddetlenmişti. Ateşi 39 dereceden fazla idi. Sabaha yakın bir zamanda Üstadımız sakin bir vaziyet almıştı ki, hepimiz uyuduklarını zannediyorduk. Üstadımızın mübarek simasında aynı hayat rengi vardı. Bunun için yedi sekiz saat ahirete teşrifini bilemedik. Ancak dokuz-on saat sonra kanaat getirebildik. Fakat halen de inanmıyorduk. Nihayet anlaşıldı ki o müşfik ve hayatını bizlerin ebedi saadeti için feda edip cihana yeni bir nur âleminin gelmesine vesile olan, bize Rabbimizin en büyük hediyesi sevgili Üstadımız dünyaya veda etmişti. Kısa zamanda bütün âlem duydu. Çokları ve milyonlar talebelerin gözleri kanlı yaşlar döktü. Ve Risale-i Nur’un teselli bahşeden satırlarına daha dikkatle bakmağa başladılar.

Urfa halkı kısa zamanda işi anlamıştı. “Üstadımızın sağlığında hizmet edemedik vefatında olsun hizmet edelim” diyerek toplanıyor bir şeyler yapmak istiyorlardı. Binlerce halk otelin etrafına toplandı. Binlerce onu sevenler hatimler okumağa başladılar. Anadolu’nun muhtelif yerlerinden gelen teller ve cenaze namazına iştirak için müracaatlar çok olduğundan Çarşamba sabahı vefat eden Üstadımızın mübarek cenazeleri Perşembe günü ikindi namazına kadar bekletildi.

Her bakımdan sünnet-i Peygamberîye (a.s.m.) ittiba eden halaskar-ı İslam Üstadımız 15 gündür bir şey yememiş ve tıpkı Rasulullah Efendimizin (a.s.m.) hastalığı gibi çok ateşli bir hastalık ile vefata hazırlanmıştı. İki gün kadar kabre konulmayan O Peygamber-i Zîşan’ımıza uygun olarak o da aynı zaman ve Cuma gecesi dört sene evvel yapılan türbeye defnedilmiştir. Hazret-i İbrahim aleyhisselamın bir menzili ve doğum yeri olarak tarihçe kabul edilen Halilürrahman Camii beş-altı sene evvel hamiyetli Urfalılar tarafından tamir edilmişti. Urfa’nın büyük sevgisini kazanmış olan mübarek bir zat o zaman iki kubbeli bir türbenin de yapılmasına vesile olmuştu. Demek o mübarek makamın o türbe ile daha ziyade zinetlenmesi Üstadımızın bu makamda ahirete teşrifini senelerden beri bekliyordu. Çok kudsi makam, sevgilisine ve çok müşfik halaskar-ı İslam Üstadımız da bu mübarek yerde Rabbine hem şehid hem gazi ve mücahidler şahı olarak kavuştu. İstirahate ve dünyanın fani sıkıntılarından kurtulup sükûn ve huzura burada kavuştu.

Üstadımız vefat edelidenberi her taraftan en uzak yerlerden onu sevenler ziyaretine gelmektedirler. Çok vilayetlerden gıyabi cenaze namazına iştirak ettikleri gibi, grup grup gelen ziyaretçiler de cenaze namazını kılmağa devam etmektedirler. Dindar ve kahraman Urfalılar bir taraftan Üstadımızın geldiğine seviniyor ve diğer taraftan da acı içinde bayram yapıyorlar. Bütün Nur talebeleri gibi Cenab-ı Hakk bizleri azami ihlas, azami sebat ve tesanüd içinde hizmet-i imaniyede muvaffak edip Hazret-i Üstadımızın mesleğinden ve şahs-ı manevisinden ebediyen ayırmasın. Âmin.

Aziz kardeşlerimiz! Bir kısım din düşmanı gazetelerin nahoş yazı ve yaygaraları tamamen hilaf-ı hakikattir. Sizi müteessir etmesin. Mektub, tel ve yazıları ile acılarımıza iştirak eden ve bizzat buraya gelen kardeşlerimize Risale-i Nur hizmetinde muvaffakiyetler dileriz.

*el-Bâkî Hüve’l-Bâkî*
*Urfa Nur Talebelerinden*
*Eyyüb, Abdullah, Kemaleddin*
