---
title: "Emirdağ-II 396 : Ankara Nurcularının bir mektubu"
no: 396
id: "E2-396"
konu: "Ankara Nurcularının bir mektubu"
bolge: "Emirdağ-II"
donem: "Emirdağ 2 Dönemi"
date: 
yazar: "Said Nursî"
---

# Emirdağ-II 396 : Ankara Nurcularının bir mektubu

<p class="arabic" dir="rtl" title="Meal: “Subhân Allah’ın adıyla” * “Hiçbir şey yoktur ki O'nu hamd ile tesbih etmesin” [İsrâ 17:44]">بِاسْمِهِ سُبْحَانَهُ * وَاِنْ مِنْ شَىْءٍ اِلاَّ يُسَبِّحُ بِحَمْدِهِ</p>

<p class="arabic" dir="rtl" title="Meal: “Allah’ın selâmı, rahmeti ve bereketleri, üzerinize olsun.”">اَلسَّلاَمُ عَلَيْكُمْ وَرَحْمَةُ اللّٰهِ وَبَرَكَاتُهُ</p>

Çok aziz, çok mübarek, çok sevgili üstadımız efendimiz!

İstifsar-ı hatır ederek mübarek ellerinizden öper, dualarınızı rica ederiz. Siz sevgili üstadımızdan üç mühim mektubları sevinçle aldık ve bugüne kadar cevap vermeğe muvaffak olamadık.

Bunlardan birincisi: Küçük Isparta namını alan İnebolu’lu kardeşlerimizden Küçük İbrahim’in siz sevgili üstadımıza gönderip, verilip verilmemesini size havale ettiği Samsun’lu İhsan’ın yazdığı ve bazı meb’uslarla bazı askerî erkâna verilecek olan teşvikkâr ve hakikatın ifadesi olan mektublar idi ki; bunları Samsun’lu meb’us-u muhterem Hasan Fehmi Efendi’ye verdik ve sahiblerine verilmesini söyledik. O da ait olduğu kimselere vermiş.

İkincisi: Ankara’daki faaliyet-i Nuriyeye ait bazı müşkillerimizi halleden mektub idi.

Üçüncüsü de, aldığımızda bizleri bir parça müteessir eden Afyon’daki kitablarımızın müsadere edildiğine yani onların irtidad ve dinsizlik namına müsadere kararıdır. Biz bunları alınca, Temyiz avukatımız Hulusi Bey’e gittik. Vaziyetin ehemmiyetini anlattık. O da Temyiz’de bozulması için çalışacağını ve fakat Afyon’daki avukattan Temyiz’e gönderildiğine dair dosya ve tarih numarasının istenmesini söyledi. Biz de Afyon’dan istedik. Çok ehemmiyetli olan Mahkeme-i Kübra’ya Şekva’nın Hâşiyesinin hülâsasından on-onbeş nüsha çıkarıp dindar tanıdığımız meb’uslara bugün gönderdik. Onlar vasıtasıyla erkân-ı hükûmete mahkemenin bu zulmünü duyuracağız.

Ey sevgili muhterem Üstad! Ekalliyette ve fakat henüz kanun ellerinde bulunan dinsiz bir kısım kimselerin verdikleri zalimane kararı, âlem-i İslâm’ın mühim devletlerinin temsilcilerinin müştakane ve ayn-ı hakikat izhar ettikleri bağlılık ve hürmet ve takdirkârlık, o zalimane kararı nefyediyor ve lisan-ı hal ile diyorlar ki: Bediüzzaman Hazretlerinin hakikat cadde-i kübrasında açtığı çığırda bütün biz âlem-i İslâm beraberiz ve dönmeyeceğiz. O zalimlerin dinsizlik ve irtidad hesabına verdikleri karar onların bid’akârlıklarına ve zulümlerine kat’iyyen iştirak etmediğimizi ve bilakis bütün şevket ve satvetiyle mücadele ettiğini gösteren bir delil olmaktan başka bir şey ifade etmez.

Siz sevgili üstadımızı ziyaret eden o muhterem zât, siz sevgili üstadımızın huzurlarınızda duyduğu heyecan hissini ifadeden âciz bulunduğunu, yalnız bir deryaya bir katre ile işaret nevinden, kendisini teşyi’ için giden kalabalık bir Nurcu kitlesine dedi ki: “Her ne kadar hazretin ismini Türkiye’ye ve âlem-i İslâm’a duyurmamak için çalışmışlarsa da, artık bütün âlem duydu ve duyacaktır. Hem Bediüzzaman yalnız Türkiye’nin değil, bugün âlem-i İslâmiyetin ve yarının dünyasınındır. Âlem-i İslâmın mukadderatı hakkında yolda hazırladığım bir çok sualleri hiç zikretmeden bir saat kadar konuşması esnasında tamamıyla halletti. O gün artık hayatımda ebediyen unutulmayacak bir gün olarak kalacaktır. Elli senedir hakikat ve hakiki mürşid arayan âciz bir insan sıfatıyla sizi kat’iyyen temin ederim ki: Âlem-i İslâm çapında hakiki mürşid ve kurtarıcı yalnız Bediüzzaman’dır. Kat’iyyen derd-i maişet ve meşgale-i dünyeviye sizi mağlub etmesin. Îcab ederse bu mübarek eserin külliyatı için değil, yalnız bir harfi için ölünüz ve onu muhafaza ve neşrediniz. İslâm tarihini tedkik ettim. Birçok halifeler ve kumandanlar her ne kadar İslâmiyete hizmet etmişlerse de bir kısmı şan, şeref ve cazibe-i dünyadan kendilerini kurtaramamışlardır. İşte milyonluk bir kitleye hâkim olan Bediüzzaman’ın evinde bir lâmba bile yok” demiştir.

Bizler de mübarek ellerinizden hürmetle öper, dualarınızı bekleriz.

*Ankara Nurcuları namına*
*Abdullah, Sungur, Osman, Ceylan,*
*Sâlih, Abdünnur, Ahmed Atak, Mehmed*
