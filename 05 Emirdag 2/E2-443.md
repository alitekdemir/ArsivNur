---
title: "Emirdağ-II 443 : Mehmed Çalışkan’ın, Matbaa ve Mahkeme işleri ile ilgili mektubu"
no: 443
id: "E2-443"
konu: "Mehmed Çalışkan’ın, Matbaa ve Mahkeme işleri ile ilgili mektubu"
bolge: "Emirdağ-II"
donem: "Emirdağ 2 Dönemi"
date: 
yazar: "Said Nursî"
---

# Emirdağ-II 443 : Mehmed Çalışkan’ın, Matbaa ve Mahkeme işleri ile ilgili mektubu

<p class="arabic" dir="rtl" title="Meal: “Subhân Allah’ın adıyla” * “Hiçbir şey yoktur ki O'nu hamd ile tesbih etmesin” [İsrâ 17:44]">بِاسْمِهِ سُبْحَانَهُ * وَاِنْ مِنْ شَىْءٍ اِلاَّ يُسَبِّحُ بِحَمْدِهِ</p>

<p class="arabic" dir="rtl" title="Meal: “Allah’ın selâmı, rahmeti ve bereketleri, üzerinize olsun.”">اَلسَّلاَمُ عَلَيْكُمْ وَرَحْمَةُ اللّٰهِ وَبَرَكَاتُهُ</p>

Çok sevgili, çok mübarek ağabeyim Hüsrev! Çok şükürler olsun ki, bazı böyle hizmet-i Nuriye dolayısıyla siz ağabeyimle gıyabî konuşmak nasib oluyor.

**Evvelâ:** Mucizeli Kuran’ın tabına dair namımıza gönderdiğiniz 1000 lirayı aldım. Bu hususta sevgili Üstadımız şöyle buyurdular: “Bayramdan sonra bir talebeyi İstanbul’a göndereceğiz. Hacı Nazif ile tam görüşüp, Hizb-ül A’zam-ı Kur’anî ve Hizb-i Nuriye gibi fotoğrafla mükemmel olarak tab etmek için teşebbüs etsinler. Hem kahraman Tahirî de Nazif’le muhabere etsin. Tab vaktinde hem kahraman Tahirî, mümkün olsa Hüsrev de başında lâzım olacak diyerek.. inşâallah bir-iki ay sonra başlanacak. Şimdilik sizin para göndermenize lüzum yoktur. Bazı kardeşlerimizin o hayra hissedar olması ve hayırdan mahrum kalmaması için, iştirak kapısı kapanmasın” dedi. İşte sevgili Üstadımız bu şekilde işaret buyurdular. Cenab-ı Hak inşâallah bu mükemmel hayırlı işi de muvaffak eder.

**Sâniyen:** Malûm-u âlîleri sevgili Üstadımızı İstanbul’da masonların parmaklarıyla Gençlik Rehberi’nin tabından dolayı mahkemeye verdiler. Şimdilik siz ağabeyime leffen takdim ettiğimiz Sorgu Hâkimliği karar suretini bera-yı malûmat gönderiyoruz. Âcizleri geçen hafta İstanbul’da idim. Orada malûm avukat Mehmed Mihri Üstadımızın vekaletnamesini aldılar. Onun dediğine göre mahkeme Ağırceza’da olduğundan, Üstad’ın mahkemeye gelmesi mecburî imiş. Fakat bir istida ve bir de doktor raporu olursa, belki istinabe suretiyle Emirdağı’nda ifadesi alınır diyor. Sonra istidaya rabtedilmek üzere eskiden Denizli beraet kararı ve Yargıtay’ın tasdik kararı, suretleriyle son Afyon Mahkemesi kararının Temyiz bozma karar sureti, hattâ îcab ederse Tarsus Kaymakamı’nın verdiği vesikanın suretini ilk istida ile ilişik olarak mahkemeye takdimi lâzım geliyor. Bunların teminini siz ağabeyimizden rica ediyoruz. Gerçi daha davetiye gelmemiş. Fakat daha evvelden hazırlanmak lâzım ki, mahkemeden evvel yetişsin. Eğer Üstadımız bu defa gerek Emirdağı’ndaki takke giymesi yüzünden ve gerek İstanbul’daki Rehber için mahkemeye gelirse çok ağır konuşacağını söylüyor. Ondan da en ziyade Demokratlar zarar edeceğini ilâve ediyor. İnşâallah bu mahkemelerin ikisinden de hiçbir şey çıkmaz.

Orada bütün kadeşlerime çok selâm eder, mübarek ellerinden öperim. Ve bu vesile ile hem Ramazan-ı Şerifinizi ve hem leyle-i kadrinizi, hattâ mübarek bayram-ı şerifinizi candan tebrik eder, derin hürmetlerimi sunar, el ve ayaklarınızdan öperim. Çok muhterem ağabeyim! Buradaki bütün kardeşlerimiz çok selâm eder ve mübarek ellerinizden öperler.

*Âciz, kusurlu kardeşiniz*
*Mehmed Çalışkan*

***

> 1. Sorgu Hâkimliği kararı için bk. [Emirdağ-II 444 : İstanbul Birinci Sorgu Yargıçlığı Kararnamesi](E2-444.md)
