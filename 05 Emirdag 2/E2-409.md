---
title: "Emirdağ-II 409 : Nur faaliyetleri hakkında"
no: 409
id: "E2-409"
konu: "Nur faaliyetleri hakkında"
bolge: "Emirdağ-II"
donem: "Emirdağ 2 Dönemi"
date: 
yazar: "Said Nursî"
---

# Emirdağ-II 409 : Nur faaliyetleri hakkında

<p class="arabic" dir="rtl" title="Meal: “Subhân Allah’ın adıyla” * “Hiçbir şey yoktur ki O'nu hamd ile tesbih etmesin” [İsrâ 17:44]">بِاسْمِهِ سُبْحَانَهُ * وَاِنْ مِنْ شَىْءٍ اِلاَّ يُسَبِّحُ بِحَمْدِهِ</p>

<p class="arabic" dir="rtl" title="Meal: “Allah’ın selâmı, rahmeti ve bereketleri, üzerinize olsun.”">اَلسَّلاَمُ عَلَيْكُمْ وَرَحْمَةُ اللّٰهِ وَبَرَكَاتُهُ</p>

Aziz sıddık ve mübarek kardeşlerim!

**Evvelâ:** 29. Mektub’daki Kur’an kelimesine dair âyetlerle Resul kelimesine aid yüzelliden fazla âyetleri ben kendime hizb-ül Kur’anın âhirinde vird etmişim. Fakat bazı âyetler noksan yazılmış. Ben burada hâfızlara verdim. Hem o hâfızlar Kur’an ve Resul kelimesine aid âyetlerin tamamını yazdılar. Hem ben de Hizb-ül Kur’anın âhirinde okudukça gayet kuvvetli ve şirin gördüm.

**Sâniyen:** Mısır’daki Câmi-ül Ezher’in büyük bir müderrisi Ali Rıza isminde bir zât hususi bir adamı benim yanıma göndermiş. Pek çok selâm ve alâkadarlık göstermiş ve demiş ki: Said Nursî’nin eserleri benim yanımda var. Onun talebeleri de burada yani medresemizde var. İnşâallah Medresetüzzehra’nın üstadı olan Câmi-ül Ezher’de bir küçük Medrese-i Zehra da teşekkül edecek. Ben de o mübarek müderrisi, İstanbul’da Fetva Emini ve Nurlara çok taraftar olan merhum Ali Rıza Efendi ile ve bizim ve Risale-i Nur’un beraetine Denizli’de sebebiyet veren Ali Rıza ile beraber her sabah manevi kazançlarımı defter-i a’mallerine geçmesi için rahmet-i İlahiyeden niyaz etmeğe karar verdim.

**Sâlisen:** Hüsrev’in imzasıyla Reis-i Cumhur’a Hüsrev’in haberi olmadan çekilen telgrafın bir zararı yok. Veya meczub bir dostun veya kurnaz bir adamın bir fuzuliliğidir, ehemmiyetsizdir.

**Râbian:** İstanbul’dan haber aldım ki; Rehberler bütün ciltlenmiş, Münacatın da tab’ı tamam olmuş. O 500 Münacat, Rehber’in 500 nüshasının arkasına konulacak. Hakikaten Münacat gayet basit ve kolay olduğu halde, gayet kuvvetli ve her okuyana faidesi kat’î var. Ben eskiden beri onun Arabîsini vird olarak okuyordum. Şimdi Türkçesini de Arabî gibi okudukça hiçbir usanç vermeden zevkli görüyorum. Demek <span class="arabic" dir="rtl" title="Meal: “Bir saat tefekkür...”">تَفَكُّرُ سَاعَةٍ</span> onda var. Tam bu zamanda da intişarı ehl-i imana umum kardeşlerime ve hemşirelerime hususan mübarek ihtiyarlar ve masum evlâdlara dua ediyorum, onların dualarını isterim.

*el-Bâkî Hüve’l-Bâkî*
*Kardeşiniz*
*Said Nursî*
