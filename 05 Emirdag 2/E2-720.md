---
title: "Emirdağ-II 720 : Said Nursi ne olacak? (Makale/Abdurrahim Zapsu)"
no: 720
id: "E2-720"
konu: "Said Nursi ne olacak? (Makale/Abdurrahim Zapsu)"
bolge: "Emirdağ-II"
donem: "Emirdağ 2 Dönemi"
date: 
yazar: "Said Nursî"
---

# Emirdağ-II 720 : Said Nursi ne olacak? (Makale/Abdurrahim Zapsu)

<p class="arabic" dir="rtl" title="Meal: “Her türlü noksan sıfatlardan yüce olan Allah’ın adıyla.”">بِاسْمِهِ سُبْحَانَهُ</p>

### Said Nursi (Bediüzzaman) ne olacak?

Memleketimizde cereyan eden bazı işler ve haller vardır ki, insan bunların imkân âleminde geçip geçmediğini anlamak için beynini, kalbini, gözlerini ve kulaklarını muayene ihtiyacındadır. Öyle bilinmez öyle inanılmaz öyle görülmez öyle duyulmaz işler!

Bir Said Nursi (Bediüzzaman) vardır. Son derece muhterem ve muazzez bir din adamıdır. En ileri yaşlardan birinde, mübarek bir ihtiyardır. Dinin ruhî ve ahlakî kıymetlerini ince ve derin hikmetlerini en mücerred ifade ile yazarak anlatarak neşretmekten başka bir fazileti yahut günümüzün tabiri ile kabahati yoktur. Nur Risalesi isimli de bir seri makale ve mektuptan ibaret birkaç ciltlik resmen basılmamış bir eseri mevcuttur. Bu zavallı, yıllardan beri kanunsuz, hakikatsiz, mesnetsiz ispatsız olarak hapishane köşelerinde çürütülmektedir. Zira tek suçu bulunduğu muhitlerde halkın kendisine gösterdiği büyük saygı ve itibardır. “Vay tarikat kuruyorsun. Gizli cemiyet tesis ediyorsun. Dini siyasete alet ediyorsun. Fesad çıkarmaya çalışıyorsun.” vesaire vesaire… Vaktiyle Eskişehir’de muhakeme edilmiş hüküm yemiş çilesini doldurmuş, uzun zaman göz hapsi altında yaşamış, sonra tekrar yakalanmış, Denizli’de muhakeme edilmiş. Oradan da kurtulmuş derken aynı fiilinden dolayı tekrar Afyon’da muhakeme edilerek yıllardan beri zindanlarda çürütülmüştür. Halbuki kanun sarihtir. Bir fiilden muhakeme edilmiş ve hüküm almış bulunan bir adam başka bir mahkeme tarafından ve aynı fiil veya isnat etrafında tekrar muhakeme edilemez. Bunu ne akıl ne hayal ne rüya kabul edebilir.

Fakat Said Nursi mevzuunda bu olmuştur. Nihayet muhterem Zat bir sene sekiz aya mahkum edilerek, ancak bu müddeti hapishanede doldurduğu için tahliye edilebilmiştir. Temyiz mahkemesi ise aynı fiilin ikinci bir muhakemeye mevzu teşkil edemeyeceği ifadesiyle hükmü bozmuştur. Şimdi yine muhakeme edilecek. Fakat neticede beraat te etse, mahkum da olsa çekmiş olduğundan daha fazla bir şey çekemeyecek ve zararını ona kimse tazmin edemeyecektir.

Bu ne haldir? İlim ve faziletten başka hiçbir suçu olmayan ve gizli cemiyetle tarikatla siyasetle hiçbir alakası bulunmayan bu Zat mevsimlerce her noktasından rutubet muslukları akan bütün bir hücreye kapatılmış ve şu odaya bir soba kuralım da rutubeti çeksin diye müracaat eden bazı merhamet ve alaka sahiplerinin teklifleri reddedilmiştir.

Bu ne haldir? Bu vatanın mukaddesatına, tarihine, istiklaline, istikbaline maddi ve manevi arzına musallat komünistlik liderlerini müdafaa sesleri çıkarken bütün bu ölçülerin bir zübdesi ve abidesi halindeki mübarek bir ihtiyarı müdafaaya cüret edebilecek ağız kalmamıştır.

*Abdurrahim Zapsu*
