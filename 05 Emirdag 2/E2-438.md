---
title: "Emirdağ-II 438 : İstanbul Birinci Sorgu Yargıçlığına, nur talebelerinin bir dilekçesi"
no: 438
id: "E2-438"
konu: "İstanbul Birinci Sorgu Yargıçlığına, nur talebelerinin bir dilekçesi"
bolge: "Emirdağ-II"
donem: "Emirdağ 2 Dönemi"
date: 
yazar: "Said Nursî"
---

# Emirdağ-II 438 : İstanbul Birinci Sorgu Yargıçlığına, nur talebelerinin bir dilekçesi

### İstanbul Birinci Sorgu Yargıçlığına

17.5.951 tarih ve 151-60 sayılı iddianameyle; Gençlik Rehberi'nin yeniden basılması münasebetiyle, müellifi bulunan Said-i Nursi'nin Gençlik Rehberi adlı kitabıyla; “laikliğe aykırı olarak devletin içtimai, iktisadi, siyasi ve hukuki temel nizamlarında dinî esas ve inançlara uydurmak ve şahsî nüfuz temin ve tesis eylemek maksadıyla, dini ve dinî hissiyatı alet ederek propaganda ve telkin yapmakla” iddianamenizde suçlu gösterip Ağır Ceza mahkemesine verilmek istendiğini okuduk.

Hak ve hakikata tamamıyla aykırı ve Türk milletinin dinine, imanına Gençlik Rehberiyle beraber daha yüzler eserleriyle hizmet eden Bediüzzaman Said-i Nursi'nin aleyhindeki isnadların yanlış olduğunu, gerek kanuni ve gerek hukuki cihetlerle ispat ederek cevab veriyoruz:

1- İddianame altı madde ile, Rehberin tab ve neşrini güya laikliğe ve matbuat kanununa aykırı olduğu iddiasındadır. Halbuki dünyada hiç bir kanunda onu medar-ı mesuliyet edecek bir vaziyet yoktur. Bilakis suç mevzuu diye gösterilen o altı madde, Rehberin kıymettar bir hakikat olduğunu gösteriyor. Hem Rehber, Eskişehirde Emniyet Müdürlüğünce tetkik ettirilip tab edildikten sonra, hiç toplattırılmamış.. Hem eskiden Denizli Mahkemesi'ne ve Ankara Ağır Ceza Mahkemesine ve ehl-i vukufa gönderilmiş, sonra diğer bütün kitaplarla beraber “zararsız eser” diye iade ve beraet ettirilmiştir. Ondan sonra teksir makinesiyle de eski harfle intişar etmiş, hiç toplattırılmamış. Yalnız Rehberin başındaki mukaddimede yazıldığı gibi, yalnız bir nüsha başka kitapların içinde Ankara Emniyet müdürünün eline geçmiş, o da toplatmasına emir vermiş.. Ve nihayet son Afyon mahkemesinde de hiç mevzuu bahis edilmemiştir.

İddianamede lâikliğe aykırıdır diye medar-ı mesuliyet gösterilen madde ise, ahirzamanda hadisin verdiği haberdir ki: ***“O zaman bazı yerlerde kırk kadına bir erkek nezaret eder.”*** İşte bu hadisin verdiği haber, kısmen bugün Rusya'da çıkmış bulunuyor. Din ve iman, ahlâk ve fazilet tanımayan Rusyanın bugünkü vaziyet-i vahşiyanesinden beşer titrerken; adeta bu vaziyete taraftar bir şekilde bu hadîse ilişmek, hakikata kanuna ilişmekten başka bir şey değildir.

Hem makamınıza arzediyoruz ki, devletin iktisadî, içtimai, hukuki bünyesini sarsmakla ve şahsi nüfuz temini gayesiyle yazılıp neşredildiği iddia ettikleri risale; bilakis kanaatinin tamamen aksine olarak, ferdleri su-i ahlâktan, israftan, haksızlıktan ve bütün ahlâk-ı mezmumeden iman yoluyla men etmekle, tam tamına bu müesseselerin tesisine sırf rıza-ı İlahî için çalışmış ve şahsi nüfuz temin etmek şöyle dursun, her cihetle hakkı olan gezmek, dolaşmak, istediği yere gitmek ve istediği kimse ile konuşmak gibi tabiî ve insanî haklarından bile feragat etmiş bir fazilet âbidesi olarak karşımızda duruyor.

Hiç kimse inkâr edemez ki; bin tane Müslüman, mütedeyyin şahsın idaresi, on tane serkeş kimsenin idaresinden daha kolay olduğu ve Gençlik Rehberi de insanları serkeşlikten sarhoşluktan, su-i ahlâktan, su-i istimalâttan men eden bir eser olduğuna göre; onun hakkında asayişi bozuyor iddiasında bulunmak en cahil kimseleri dahi güldürecektir.

Binaenaleyh, yukarda zikir ve tadat ettiğimiz esbab-ı mucibeden dolayı Üstadımız hakkında adem-i takibat kararı verilmesini saygılarımızla rica ediyoruz.

*Nur Talebelerinden*
*Ceylan, Sungur, Abdullah, Ziya*
