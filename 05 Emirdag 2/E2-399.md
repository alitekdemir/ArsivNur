---
title: "Emirdağ-II 399 : İstanbul nurcularının bir mektubu"
no: 399
id: "E2-399"
konu: "İstanbul nurcularının bir mektubu"
bolge: "Emirdağ-II"
donem: "Emirdağ 2 Dönemi"
date: 
yazar: "Said Nursî"
---

# Emirdağ-II 399 : İstanbul nurcularının bir mektubu

<p class="arabic" dir="rtl" title="Meal: “Her türlü noksan sıfatlardan yüce olan Allah’ın adıyla.”">بِاسْمِهِ سُبْحَانَهُ</p>

<p class="arabic" dir="rtl" title="Meal: “Allah’ın selâmı, rahmeti ve bereketleri, ebedî ve dâimî olarak üzerinize olsun.”">اَلسَّلاَمُ عَلَيْكُمْ وَرَحْمَةُ اللّٰهِ وَبَرَكَاتُهُ اَبَدًا دَائِمًا</p>

Çok aziz, çok mübarek, çok sevgili ve çok kıymettar Üstadımız Hazretleri!

**Evvelâ:** Mübarek el ve ayaklarınızdan arz-ı ta’zimat ile öper, dua ve himmetlerinizi yalvarırız.

**Sâniyen:** Bütün hayatımızı vakfetmek istediğimiz Risale-i Nur hizmetinde her hususta siz aziz Üstadımızı taklid ederek çalışmak en büyük bir zevk ve saadet kaynağı olmak hasebiyle fedai olduğumuzu söylemekten kendimizi alamıyoruz. Bununla birlikte nihayet derecede bir acz, fakr ve zaaf ile yoğrulan mahiyetimiz itibariyle o nisbette dua ve himmete muhtaç olduğumuzu izhara lüzum görmüyoruz. Cenab-ı Hakk’a hadsiz şükürler olsun ki, Risale-i Nur’daki hakikatların pek çok yüksek ve parlaklıkta olmasıyla kendisini yeni dairelerde hayretler ve takdirlerle kabul ettiriyor. Hususan Ankara’daki kahramanların ellerinde bulunan Nur risalelerinin geniş fütuhatı, bizleri son derece sevindirmiştir. İstanbul’da ise Nur’a karşı yeni bir iştiyak belirmiş ve düşmanlarının inadlarını kırmıştır.

Yeni bir haber olarak da işittik ki, Konya ve Kütahya hapishanelerinin bir medrese-i Yusufiye haline getirilmesi için müdürleri tarafından karar alınmış. Dinî telkinatla mahpuslar yetiştirilecekmiş. Bunun çok hayırlı bir başlangıç ve çok manidar olduğu kanaatindeyiz. Hem burada genç müslüman üniversiteli arkadaşlar, Nazif Çelebi’nin evinde toplanmaktayız ve içimizden bir arkadaş herhangi dinî bir mevzu üzerinde hazırlanarak konferans vermektedir. Bizler mümkün mertebe Risale-i Nur’a aid bir mevzu alarak oradaki topluluğun nazarını Nur’a çevirmeyi ve onun yüksek mahiyet ve hakikatını, ona olan ihtiyacı belirtmek düşüncesiyle gayret etmek ve çalışmaktayız. Aziz Üstadımız dua buyururlar da, hayırlısı ile muvaffak oluruz inşallah.

Geçen hafta Nur’un bir kahramanı olan Muhsin kardeşimiz iman-ı taklidî ve iman-ı tahkikî başlığı altında Asâ-yı Musa’nın sonundaki mektublardan Küçük Ali’nin sualine cevab kısmı ile Elhüccetüzzehra’nın İkinci Makamı’nın başından kudretin isbatına kadar aynen olduğu gibi okumuş ve büyük takdir ve teşekkürle karşılanmıştır. Hattâ mübarek bir kardeşimiz bu yüzden her hafta bizzat kendi evinde toplanılmasını ve çok istifade edildiğini izhar etmişlerdir. Ve önümüzdeki hafta ise, iman ve küfrün müvazenelerine dair Yirmiüçüncü Söz’den okunacaktır inşallah.

**Sâlisen:** Trakya’da Saray-ı İslâm Kütüphanesi için bazı risaleler gönderilmiştir. Geri kalanlar inşallah ikmal edilecektir. Hem Bayezid Câmii Kütüphanesi memuru siz Üstadımızı Ragıb Paşa Kütüphanesinden tanıyormuş. Bu zât Risale-i Nur Külliyatını istiyor, kütüphaneye koyacaktır. Şimdilik bir Zülfikar vermeyi düşünüyoruz, eğer Üstadımız muvafık buyururlarsa.

**Râbian:** Mübarek bir kardeşimiz tarafından Gençlik Rehberi için on top kâğıt aldık ve bastırılma işi dualarınızla inşâallah çabuk biter.

Kıymetli Efendimiz Hazretleri! Risale-i Nur talebesine ya dünya küsmeli veyahut o dünyaya küsmeli sırrına tam mazhariyetle, Risale-i Nur bahrinde fâni olup erimek için dua ve himmetlerinizi rica ve istirham eder, kıymetli vakitlerinizi zayi’ ettiğimizden kusurlarımızın affını rica ederiz. El ve ayaklardan hürmet ve en derin sevgi dolu hislerimizle öperek Cenab-ı Erhamürrâhimîn’den uzun ömür ve sıhhat ve âfiyet ve hayırlı muvaffakiyetlerinizi dua ederiz.

*Kusurlu talebeleriniz*
*İstanbul Nurcuları*
