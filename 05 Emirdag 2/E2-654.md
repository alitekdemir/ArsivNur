---
title: "Emirdağ-II 654 : Boyacıgillerin iftiralarına Büyük Doğu’nun cevabı (24/7/952)"
no: 654
id: "E2-654"
konu: "Boyacıgillerin iftiralarına Büyük Doğu’nun cevabı (24/7/952)"
bolge: "Emirdağ-II"
donem: "Emirdağ 2 Dönemi"
date: 
yazar: "Said Nursî"
---

# Emirdağ-II 654 : Boyacıgillerin iftiralarına Büyük Doğu’nun cevabı (24/7/952)

<p class="takdim">24/7/952 Büyük Doğu</p>

### Boyacıgiller isimli sapığa cevap

Millet Partisi’ne yeni kapılan, Demokrat Parti kaçağı ve ilk ahdinin döneği Abdurrahman Boyacıgiller’in “tarikat ocaklarını Demokrat Parti’nin idare ettiği” hakkında iğrenç bir başmakalesi çıktı. Bazı tarikat mensublarının dokuzar sene gibi ağır hapislere, 15 bin lira gibi ağır para cezalarına mahkum oldukları ve “tarikat mensubudurlar” diye bazı müslümanlar hakkında taraf taraf takibat yapıldığı bir sırada böyle bir makalenin iğrenç üstü iğrenç manası meydandadır.

Evvela: Bu yazı başmakale değil sıra makalesi bile olamaz. O kadar acemice ve boş sözlerle dolu.. Din dostu göstermek istediği Hikmet Bayur da herhalde bu iltifattan memnun değildir. Muharririn tarikatlar hakkında hiçbir bilgisi olmadığı için de sünnet ehli tarikatlar ile batıl yolları ve alevi tarikatlarını birbirine karıştırmış. Kahvehanelerde, şurada ve burada ayak takımından ne duymuşsa onları esas kabul etmiş. Böyle bir yazının belirttiği ruhî düşkünlükten sonra ayrıca ve başkaca hiçbir fikrî ve ilmî değeri olmadığı için üstünde durmaya değmez. Fakat muhterem bir din adamı olan Bediüzzaman Said Nursi bahsinde dünyanın en saçma zan ve mütalaalarını yürüttüğü için sırf Üstada olan hürmetimizden hadise üstünde durmaya mecburuz.

Demokrat Parti kaçağı ve ilk ahdinin döneği, “Bediüzzaman Tarikatı” diye bir şey icad ediyor. Sonra bu tarikatın yayıldığını, Demokratların da bu tarikatı himaye ettiğini söylüyor. Her şeyden evvel Said Nursi bugün memleketten memlekete ve mahkemeden mahkemeye dolaşmak mevkiindedir ve birkaç yepyeni davanın muhatabı vaziyetindedir. Halk Partisi tarafından bir çeyrek asrın Üstadın zindanlarda zulüm ve cefa gördüğünü, memleket memleket süründüğünü, insanlarla görüşmekten men’ edildiğini, vücudunun bir an evvel yeryüzünden kaldırılması için defalarca zehirlendiğini az görüyor da şimdi zulme alet olmayan adil bir mahkeme tarafından bir beraat kararını mı çok görüyor? Büyük adam hakkında Halk Partisi devrinin zulümleri devam mı etmeli, bunu mu istiyor?

Demokrat Parti’ye çatmak için bu büyük adamı alet etmesi ve ona hakikat hilafı isnadlarda bulunması o kadar küçüklük o kadar yakışık almayan bir keyfiyettir ki, aklı başında bir adamdan böyle bir hareket hiçbir zaman beklenmez. Bediüzzaman sağdır, gidip görsün, konuşsun da; Onun tarikatla meşgul olmadığını sadece bir irfan timsali olduğunu görsün de söylediklerinden utansın! Üstadın yüzü mütecaviz eseri meydandadır. Onun hakkında bir mütalaa yürütebilmek için bu eserlerin birkaç tanesine hiç olmazsa göz gezdirmek icab etmez mi? Boyacıgiller! Bediüzzaman’ı ve onun eserini anlamak isterseniz ilim gözüyle onun telifatını tedkik etmelisiniz. O zaman görürsünüz ki, Üstad 130 parça kadar risalesiyle bir mektep tesis etmiştir. Yani bir okul bir üniversite… Bu irfan mektebinin yarım milyondan fazla talebesi olmakla bunu tarikat demek mi icab eder?

Üstadın talebelerine verdiği derslerin esası şudur: “Biz ehl-i tarikat değil, ehl-i imanız. Bütün gaye imanı kurtarmak, kalblere ilahi irfanı yerleştirmektir.” Ondan başka şey bilmezler ve düşünmezler bile. Ne siyaset, ne parti, ne cemiyet, ne tarikat… Bunların hiçbirisiyle alakaları yoktur. İnsanın böyle bir bedaheti görmemesi ve haince göz boyamaya kalkışması için Boyacıgiller olması lazımdır.

*E. E.*
