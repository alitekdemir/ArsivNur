---
title: "Emirdağ-II 240 : Büyük Dâhi, Büyük Âlim (Büyük Cihad, 7 Mart 1952, sayı: 52 )"
no: 240
id: "E2-240"
konu: "Büyük Dâhi, Büyük Âlim (Büyük Cihad, 7 Mart 1952, sayı: 52 )"
bolge: "Emirdağ-II"
donem: "Emirdağ 2 Dönemi"
date: 
yazar: "Said Nursî"
---

# Emirdağ-II 240 : Büyük Dâhi, Büyük Âlim (Büyük Cihad, 7 Mart 1952, sayı: 52 )

## Büyük Dâhi, Büyük Âlim

<p class="takdim">Bediüzzaman Hazretlerinin mahkemesinden intibâlar.</p>

Bu büyük dava adamını acaba tanımayan var mıdır? İstanbul'a ilk geldiği zaman henüz yirmi yaşlarındaydı. O zamanın gazeteleri "Şarkın dağlarından kopan bir zeka parçası İstanbul ufuklarında parladı" diye hararetle kendisinden bahsediyorlardı. Genç yaşında iken devrin bütün âlimlerini ilzam etmiş olan bu allamenin bir defa dahi olsa ilzam edildiğini hiç kimse görmemiştir.

1908 olaylarında nutuklarıyla taburları itaate getiren; Birinci Cihan harbinde gönüllüler kumandanı olarak harikalar gösteren,ölüme zerre kadar ehemmiyet vermeyen, izzet-i İslamiyenin ne olduğunu esarette iken Rus başkumandanına ve İstanbul itilaf devletlerine, işgal komutanına öğreten bu büyük mücahit; hayatta en sevdiği şey hürriyet olduğu halde, ne gariptirki, 30 yıldan beri hapisten hapise, sürgünden sürgüne, diyar diyar gezdirilmiştir. Bunlara ayrıca 15 defa zehirlenmeyi ve ihtilattan menedilmeyi ilave edersek, ne büyük tazyik içinde idame-i hayat ettiğini siz müslüman kardeşlerim daha iyi tasavvur buyurursunuz.

Bütün bu hapisler, nefiyler, ölüm tehtidleri bu büyük dava adamını susturmak ve iman yolundaki faaliyetlerine son vermek içindi. Fakat sustu mu? İman yolundaki mücadelesinden vazgeçtimi? Acaba sonu ne oldu diye merak buyuracaksınız değilmi? Bakınız ne oldu: "Hak, onun için çalışanlara yardım eder" sözü daima tahakkuk etti. Üstad her hapsi Medrese-i Yusufiye kabul etti. Her zehirlenmeyi iman yolunda daha fazla çalışması gerektiğine bir ihtar telakki etti. Mahkemeleri hala son bulmadı. Devr-i sabıkta olduğu gibi, Üstad hal-i hazırda yine mahkeme altındadır. Son mahkemesi 19 Şubat 1952 günü idi. İstanbul Ağır ceza mahkemesinde görüldü. Bu günü hiçbir gazete yazmadığı halde, herkes öğrenmişti. Mahkemeyi dinlemek için, Van'dan tutunuzda Edirneye.. Of'dan İzmir'e kadar olan yerlerden yüzlerce insan gelmişti.

Mahkeme günü celse saati meçhul olduğundan, sabahtan itibaren halk koridorları doldurmaya başladı. On yaşından tutunuzda, yetmiş yaşına kadar kadın-erkek, münevver-cahil her sınıftan insan vardı. Bilmeyenler "Ne var?" diye sorunca, "Büyük dâhinin mahkemesi var" cevabını alıyordu. Hele Şubat tatili dolayısıyla burada bulunmaması lazım gelen yüzlerce üniversiteli herkesten önce yer tutmuşlardı. Bu ne mahşeri kalabalık İlahî mevlam!.. Bu ne ihtişam!.. Vakit geçtikçe halkın da büyük allameyi görmek için sabrı tükeniyordu. Nihayet saat ondört otuzda büyük insanı taşıyan taksi kapıda göründü. Adliye kapısından geçmek imkansız olduğundan posta kapısından girmek hasıl oldu. İki üniversiteli genç te, Üstadın kollarına girmiş bulunuyorlardı. On-onbeş üniversiteli yol açmak için halka teşkil etmişlerdi. Böylece ağır, fakat vakur bir şekilde beşinci kata çıkıldı. Merdiven ve koridorlar boyunca yığılmış olan kalabalık müşfikâne bir şekilde Üstadı selamlayarak mahkeme salonuna bin müşkilatla girildi. Büyük dahi sanık sandalyesine oturdu. Salon tıklım tıklım dolmuştu. Mahkemenin yapılabilmesi için, bir kısım halkın çıkması icab ediyordu. Üstad'ın tavassutuylada kalabalıktan bir kısmının dışarı çıkmaları temin edildi. Mahkemeye başlandı, ilk önce matbaacı daha sonra polis memuru dinlendi, sıra büyük allameye geldi.

Üstad söze, ehl-i vukufun vukufsuzluğunu belirtmekle başladı. Okuduğu altı sahifelik itiraznamesinde; millete yaptığı hizmetleri ve Risale-i Nur'un tesirlerini veciz cümlelerle ifade ediyordu. Hatta başkan emir verirse, hemen dinleyiciler arasından yüzlerce şahid gösterebileceğini, bir iki gün izin verirse binlerce imza getirebileceğini beyan ettiler. Büyük Üstad 82 yaşında olmasına rağmen, bütün ruhuyla inanmış olduğu davasını şimdi parlak ve doğru hüccetlerle ispat ediyordu.Bu âlim, alelade bir ferd değil, yirminci asrın ışığı altında Kur'ân-ı Mu'cizü’l-Beyanı tefsir ederek 133 cilt Risale-i Nur'u yazan bir derya-yı ilimdir. Müdafasını huşu içinde dinleyenler bile ilim deryasından feyz aldılar.

Müslüman Türk milleti böyle bir kıymeti içinde yetiştirmekle, beşeriyete karşı haklı olarak öğünebilir. Pakistan, Endonezya ve Arabistan ve bütün İslam dünyası çoktan bu büyük feyiz kaynağını keşfetmiş, bu nurlu kaynaktan kana kana içerek yanık kalplerinin susuzluğunu gidermektedirler.

Türk gençliğininde her kıymeti pekala takdir ettiğini bu mahkeme en bariz bir misaldir. Said-i Nursî hazretlerinden sonra Avukat Abdurrahman Şeref Laç söz aldı. Ehl-i vukuf'un raporunu tenkid etti. Hakim müdafa zamanının gelmediğini ve daha dört mahkemenin sırada olduğunu bildirerek Avukatın sözünü kesti, fakat Abdurrahman Şeref Laç uzun konuşmakta ısrar etti.. Ve daha müsait bir gün talebinde bulundu. Mahkeme, 5 Mart Çarşamba günü yapılmak üzere celseye son verildi.

O gün dört fahrî avukattan bir tanesi kalabalığın kesafetinden içeri girememişti. Mahkemeden sonra üniversiteli iki genç Üstadın koltuğuna girdiler. Yine gençlerin yardımıyla bu kesif kalabalık yarılarak aşağı kata inildi. Adliyenin önü büyük bir kalabalıkla dolu olduğu için, seyr u sefer durmuştu. Said-i Nursi hazretleri alkışlar arasında halkı selamlayarak binbir güçlükle taksiye bindirildi.

*Tıp fakültesinden*
*Seyyid Salih Özcan*
