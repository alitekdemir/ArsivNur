---
title: "Emirdağ-II 610 : İşaratü’l-İ'caz tefsirinin tashihi ve tabı"
no: 610
id: "E2-610"
konu: "İşaratü’l-İ'caz tefsirinin tashihi ve tabı"
bolge: "Emirdağ-II"
donem: "Emirdağ 2 Dönemi"
date: 
yazar: "Said Nursî"
---

# Emirdağ-II 610 : İşaratü’l-İ'caz tefsirinin tashihi ve tabı

<p class="arabic" dir="rtl" title="Meal: “Her türlü noksan sıfatlardan yüce olan Allah’ın adıyla.”">بِاسْمِهِ سُبْحَانَهُ</p>

<p class="arabic" dir="rtl" title="Meal: “Allah’ın selâmı, rahmeti ve bereketleri, ebedî ve dâimî olarak üzerinize olsun.”">اَلسَّلاَمُ عَلَيْكُمْ وَرَحْمَةُ اللّٰهِ وَبَرَكَاتُهُ اَبَدًا دَائِمًا</p>

Aziz, sıddık kardeşlerimiz!

Hakikaten iki küçük Hüsrev; Sungur ve Ceylan; birden on derece ziyade bir kabiliyetle Arabi İşaratü’l-İ'caz'ı tevafukatıyla güzel ve dikkatli yazdığınızdan Üstadla beraber biz Nur Şakirtleri size bin barekallah deriz.

Yalnız şimdi mühim bir vazifeniz daha var ki: o kırmızı mürekkeple tevafukata dair yazıları herkes okuyamıyor. Hatta Üstad da tashihatında çok müşkilat çekiyor. Madem elli nüsha ciltçiye gitti. Kimseye vermeden o nüshaları; o elli nüsha güzel kırmızı kalemle o kırmızı ile yazılan kelimeler üstüne tekrar geçmek büyük bir hayır ve çok kıymettar bir vazifedir. Hatta Üstada gelen nüshada o sönük kırmızı kelimeler üstünde ikinizden birisi (27’nci sahifede) tekrar kalemle yazması o kadar güzel olmuş. Üstad “yüz maşaallah çaresini bulduk” dedi. O kırmızı kalemle tekrar üstünden gitmek güzel ve şirin oluyor. O perdeli sönüklük altında gizlenen tatlılığı meydana çıkar. Çendan onda zahmet var. Fakat binler rahmetlere medardır. Bayram’la beraber... Fakat kelimeler yanlış olmasın. Siz birer nüsha yazdıktan sonra Medretüzzehra erkanları bu işte size yardım eder. Hatta biz Emirdağlılar da herbirimiz üçer nüsha yazabiliriz inşaallah. O yetmiş nüsha bin nüsha kadar kıymettar olur.

**Saniyen:** İşaratü’l-İ'caz'ın başındaki “İşaratü’l İ'caz eski harb-i umumide harb cebhesinde at üstünde avcı hattında yazılan harika bir tefsir-i Kur'anî'dir.” cümlesini aynen veya Arabi tercümesi ile beraber o tefsirin başında, cildinin üstünde yazılsın.

Üstadımız umumunuza binler selam ve dualar edip dualarınızı istiyor.

*Emirdağ Nur Talebeleri*

[^1] O kırmızı kalemle üstünden geçmekle altın yaldızı gibi güzelleşir. Umum kırmızı kelimeler yeniden üstünden o güzel kırmızı ile geçmesi; ikiniz kaleminizle -Üstadımızı- tab etmek için iki bin liradan iki yüze indirdiğiniz gibi büyük Hüsrev'e ikiniz birer yaver hükmünde; inşaallah Kur'an’ımızı da bir zaman o şirin tevafukatıyla bu tefsir gibi neşretmesiyle kırk bin masraftan iki bine indireceğinize kanaatimiz geliyor. Size bütün Nur Talebeleri namına Emirdağ Nur Talebeleri tebrik ediyoruz.
