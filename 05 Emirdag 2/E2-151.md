---
title: "Emirdağ-II 151 : İslam Dünya İnkılabı Komitesinin mektubu"
no: 151
id: "E2-151"
konu: "İslam Dünya İnkılabı Komitesinin mektubu"
bolge: "Emirdağ-II"
donem: "Emirdağ 2 Dönemi"
date: 
yazar: "Said Nursî"
---

# Emirdağ-II 151 : İslam Dünya İnkılabı Komitesinin mektubu

<p class="arabic" dir="rtl" title="Meal: “Rahman ve Rahîm olan Allah’ın adıyla.”">بِسْمِ اللّٰهِ الرَّحْمٰنِ الرَّحِيمِ</p>

Çok muhterem, saygıdeğer, Şeyh Bediüzzaman Saîd Nursî!

<p class="arabic" dir="rtl" title="Meal: “Allah’ın selâmı, rahmeti ve bereketleri, ebedî ve dâimî olarak üzerinize olsun.”">اَلسَّلاَمُ عَلَيْكُمْ وَرَحْمَةُ اللّٰهِ وَبَرَكَاتُهُ اَبَدًا دَائِمًا</p>

Türkiye'de İslamiyetin yeniden kuvvetlenmesi ve dînin hakimiyetinin teessüsü için göstermiş olduğunuz malum ve meşhur gayret ve zahmetlerinize küçük bir teşekkür makamında olmak üzere size Almanya'dan kalbî selamlarımızı sunar; sizin ve kıymetli çalışmalarınızın muvaffakiyetle devamı için içten gelen temennilerimizi bildiririz. Bugün Türkiye'deki ana problem bütün diğer müslüman orta şark memleketlerinde de olduğu gibi; hep aynı mesele.. yani muhtelif halk tabakalarının İslamiyet hususunda kafi malumata sahip olmamaları yüzünden ileriye gelmektedir. Zira İslamiyetin esas bilgilerini teşkil eden Kur'an, Hadis, Sünnet ve Şeriatı bütün İslam Âleminin içerisinde saygıdeğer şahsınızın bildiği gibi maalesef çok az kimse bilmektedir.

Yüz seneden fazla bir zaman önce (Marks ve Engels) Fransa'dan yeni bir dünya görüşü aldılar. Bu görüş Almanya'da işlendi. Ve komünistlik görüşü meydana geldi. Bu görüş Karl Marks'ın materyalist dünya görüşü olarak yayıldı. Ve yüz sene sonra bütün dünyanın hemen yarısını işgal eden Rusya ve Çin'deki 600 milyon insanın ana fikri halini almış bulunmaktadır.

Arabistan'dan ise birkaç Alman, İslamı ve onun muazzam ilmini ve İslâm'ın dünya inkılabını aldılar ve öğrendiler. Ve mukaddes Kur'an-ı Kerim'den bilistifade kalın-kalın kitaplar halinde ilmî esasları yazdılar.

Muhterem Bediüzzaman! İslam Âlemi için yazmış olduğunuz kıymetli eserlere -ki bunlardan birkaç kitap, sizin tarafınızdan bize gönderilmiş bulunmaktadır- bir teşekkür olarak "İslam Görüşü" ismi altındaki ana fikirlerimizi ihtiva eden bir yazıyı size takdim ediyoruz. Sizin bu broşürü türkçeye tercüme ettirip Türkiye'deki uygun bulacağınız kimselere okutturmanızı ümid etmekteyiz.

Bizim hiç sarsılmayan imanımız şudur ki; 100 seneden daha kısa bir zaman içerisinde İslamî görüş, bütün şark âlemini zapt edecek. Ve Türkiye de tıpkı İslâmiyetin büyük devrinde olduğu gibi tekrar İslamiyetin hâkimiyeti ve mukaddes Kur'ân ve Şeriat'ın hakimiyeti teessüs edecektir.

Sizin faaliyetlerinize küçük bir teşekkür yapmış olmak ümidiyle biz İslam Dünya İnkılabı Komitesi'nin a'zaları selamlarımızı sunarız.

Mehmed Ahmed Mosler Halid Haüsler, Abdülmecid Fregler, Mehmed Kunge, Mehmed Wohlmann, Abdullah Hospelt, Şerif Neubauer, Hasan Kossont, Ahmed Said Noak, Murad Y. Just, Âmin Wolff ve diğer birçokları... (12 Cemaiz-ül evvel 1375)
