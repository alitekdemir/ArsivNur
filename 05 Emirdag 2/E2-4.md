---
title: "Emirdağ-II 4 : Sungur’un, Ahmed Hamdi Akseki ve Sadık Efendi ile mülakatı"
no: 4
id: "E2-4"
konu: "Sungur’un, Ahmed Hamdi Akseki ve Sadık Efendi ile mülakatı"
bolge: "Emirdağ-II"
donem: "Emirdağ 2 Dönemi"
date: 
yazar: "Said Nursî"
---

# Emirdağ-II 4 : Sungur’un, Ahmed Hamdi Akseki ve Sadık Efendi ile mülakatı

<p class="takdim">[Sungur Ankara’da iken Üstadımıza yazdığı mektubun suretidir]</p>

<p class="arabic" dir="rtl" title="Meal: “Subhân Allah’ın adıyla” * “Hiçbir şey yoktur ki O'nu hamd ile tesbih etmesin” [İsrâ 17:44]">بِاسْمِهِ سُبْحَانَهُ * وَاِنْ مِنْ شَىْءٍ اِلاَّ يُسَبِّحُ بِحَمْدِهِ</p>

<p class="arabic" dir="rtl" title="Meal: “Kâinatın zerreleri adedince; Allah’ın selâmı, rahmeti ve bereketleri, ebedî ve dâimî olarak üzerinize olsun.”">اَلسَّلاَمُ عَلَيْكُمْ وَرَحْمَةُ اللّٰهِ وَبَرَكَاتُهُ بِعَدَدِ ذَرَّاتِ الْكَائِنَاتِ اَبَدًا دَائِمًا</p>

Çok aziz, çok mübarek, çok müşfik, çok sevgili Üstadımız Efendimiz Hazretleri!

Mübarek, makbul dualarınız ile bugün, Risale-i Nur denilen şems-i maneviyi, hem çok mübarek, makbul, kıymetli mektubunuzu Diyanet Riyaseti Başkanı Ahmed Hamdi Efendi’ye teslim ettik. Sevinçler içinde mübarek Mecmua ve Nurları kendi hususî kütüphanesine koydu. “İnşaallah bunları kendi öz ve has kardeşlerime okumak için vereceğim ve bu suretle tedricî tedricî neşrine çalışacağız” dedi.

Çok sevgili Üstadım Efendim! Mübarek mektubunuzdaki emirlerinizi yapacağını söyledi. “Fakat şimdi hemen birdenbire bunların neşri olmaz. Ben bu eserleri has kardeşlerime okutturup meraklılara göre ileride neşrederiz. İnşaallah tam ve parlak şekilde ileride neşrine çalışacağını” söyledi.

Aziz Üstadım Efendim! Şimdi derhal bu biçare talebeniz, Nurların neşri için elimize bir vesika vermediğinden üzüldüm. Fakat kendisi Risale-i Nur’un neşrine taraftar ve bütün kuvvetiyle çalışacağını söylediği için sevindim.

Çok sevgili Üstadım! Ahmed Hamdi Efendi siz sevgili Üstadımızı “Nasıldır?” dediler. Bu biçare “Evrad ve manevî vazifeler cihetinde bir noksanlık yok. Fakat başka cihette her türlü perişanım.” Perişan olmayan ve daima aziz olan siz sevgili Üstadımızın bu sözlerinizi söyleyince gözleri yaşararak dediler: “İnşâallah o daha çok yaşayacak ve pek büyük hizmetler daha yapacak.” dediler.

Çok sevgili Üstadım Efendim! Bundan sonra bu biçare yine görüşmek üzere oradan ayrıldım. Konya’lı ve Emirdağ’lı Mülkiye’de okuyan, Nurlara çok bağlı Ahmed Atak kardeşimizle ve onunla beraber gelen ve aynı mektepte okuyan, Afyonlu ve Emirdağında sizinle beraber görüşen ve mübarek ellerinizi öpmek şerefine nail olan Cemil’in kardeşi Mustafa ile beraber şimdi Ankara Müftüsü olan ve siz sevgili kahraman Üstadımızla Erzincan ve İstanbul’da arkadaşlık eden ve ihtiyar olan Sadık Efendi ile görüştük

Âh sevgili Üstadımız! Bize, kurtarıcımız ve vesile-i saadetimiz olan sevgili Üstadımızın eski hatıralarından biraz bahsettiler. Kendisi anlatırken daima âh çekiyor, hayret ve istihsanla kâh gülüyor, kâh üzülüyor ve bize diyor ki: “Kardeşler! O zât, bize benzemez. O bir hârikadır. Hem onun bazı halleri vardır ki, o o zaman kendine sahip değildir. Kalbine ne doğarsa, o tecelliyat-ı İlahiyedir.” diye Risale-i Nur’un kudsî tercümanını bize anlatıyordu.

Hattâ Ayasofya Câmiinde binlerce kişiye aziz, kahraman Molla Said’in nutkunu anlatırken hayretler içinde kaldık. “Ey mehdiler, bu kurulacak bina-yı devletin mehdileri sizsiniz. Bu bina ya bina-yı küfür, ya bina-yı iman, ya bina-yı nifak olacak… ilh.” nutkunuzu ve sonlarında “Kalbden hakaik çıplak çıkıyor. Nâmahrem olanlar dışarıya gitsinler.” diye bütün binlerce halkı hayretlere sevkeden kahramanlar kahramanının nutkunu bize söylerken, “Keşke, ne olaydı, o zamanki nutkunu dinlese idik” diye içimizden âh ettik. Cenab-ı Hakk’a hadsiz şükür, mübarek kalbinizden fışkıran Risale-i Nur’u okuduk elhamdülillah. O bize yeter.

Hem Divan-ı Örfî’de mahkemedeki paşalara, aziz Üstadımızı idamla tehdid etmelerine karşı, “Ben ecel istasyonunda ölüm şimendiferini bekleyen bir kimseyim. Ben korkmam.” diye istikbalin kahraman kurtarıcısının kahraman sözlerini, bu mübarek ihtiyar müftüden dinledik.

Sonra üçümüz ayrılıp Postahane’de bu mektubu siz müşfik ve çok sevgili Üstadımıza yazdık. Bu iki kıymetli kardeşler pek çok selam ve hürmet ile mübarek el ve ayaklarınızdan öpüyor ve mübarek dualarınızı pek çok yalvarıyor. Ve onlar da manen imzalarını siz sevgili Üstadımıza dualarınızla arzettiğimiz bu sönük perişan ve pek acele yazabildiğimiz bu mektuba imzalarını atıyorlar.

Çok sevgili Üstadım! Kusur ve hatalarımı af buyurun. Bu nihayetsiz lütuflara mukabil, ben bir hiçim. Binler selam ve hürmetle mübarek el ve ayaklarınızdan öper dualarınızı yalvarır kusurlarımı affetmenizi; çok müşfik Üstadım yalvarırım. Çok aziz, çok mübarek, çok sevgili Üstadım Efendim Hazretleri! Emirlerinizi bekliyorum.

*el-Bâkî Hüve’l-Bâkî*

Duanıza muhtaç, perişan ve çok kusurlu hizmetkârınız,

*Sungur*

[^1] : Ağabeyimiz Hüsrev! Sungur kardeşimiz şimdi buraya geldi. Mehmed Feyzi yerine benimle beraber hasta Üstadımıza hizmet ediyor. Hem Ankara’ya ait sizin büyük vazifenizi tam yaptığına delil; Diyanet Reisi ruh u canıyla Nurlarla alakadarlığını gösterip o nur hediyemize mukabil üç şartı kabul edip ve tedricen yapmaya söz vermiş. Şimdiye kadar Nurlara karşı, Nurlara yabani kalan müftüler Diyanet Riyaseti’nin vaziyetiyle Nurlardan istifadeye çalışacaklar. Medar-ı hayrettir ki: O büyük vazifeyi sizin mektubunuzdan sonra buraya bir gün evvel gelen Hulusi Bey yapacaktı. Sungur, Küçük Hüsrev olduğu gibi küçük bir Hulusi olduğunu gösterdi. Bu hadise sizin makine mahsulatına bir derece serbestiyetine vesile olacaktır, inşaallah..

*Küçük kardeşiniz*
*Halil*
