---
title: "Emirdağ-II 738 : Mehmed Kayalar’ın, Nur talebelerinin tutuklanmaları hakkında mektubu"
no: 738
id: "E2-738"
konu: "Mehmed Kayalar’ın, Nur talebelerinin tutuklanmaları hakkında mektubu"
bolge: "Emirdağ-II"
donem: "Emirdağ 2 Dönemi"
date: 
yazar: "Said Nursî"
---

# Emirdağ-II 738 : Mehmed Kayalar’ın, Nur talebelerinin tutuklanmaları hakkında mektubu

<p class="arabic" dir="rtl" title="Meal: “Her türlü noksan sıfatlardan yüce olan Allah’ın adıyla.”">بِاسْمِهِ سُبْحَانَهُ</p>

<p class="arabic" dir="rtl" title="Meal: “Allah’ın selâmı, rahmeti ve bereketleri, ebedî ve dâimî olarak üzerinize olsun.”">اَلسَّلاَمُ عَلَيْكُمْ وَرَحْمَةُ اللّٰهِ وَبَرَكَاتُهُ اَبَدًا دَائِمًا</p>

Çok sevgili, çok müşfik ve çok muhterem Üstadım Efendim Hazretleri!

**Evvelen:** Hududsuz muhabbet ve hürmetlerle mübarek el ve ayaklarınızdan kemal-i edep ve tazim ile öperim ve mübarek dualarınızı yalvarırım efendim.

**Saniyen:** Bundan evvelki mektubla burada taarruza uğradığımızı arz etmiştik Efendimiz. Nezaretten sonra da malum dinsizlerin dehşetli tertipleriyle de tevkif edildim. Muhitimizde bu hal çok derin teessür husule getirdi. Maşaallah kardeşlerimiz zerrece ürkmediler tam cesaret ve metanet gösterdiler. Hanefi ile benim tevkifim 17 Mayıs Cumartesi günü vaki oldu. Bu haince dehşetli tertibi masonlarla beraber bilhassa Halk Partisi eseri olduğu Demokratlar tarafından da anlaşılmıştır. Mebuslar dâhil, çok yakınen alakadar oluyorlar. Hatta Demokrat Parti avukatı fahri olarak vekâletimizi aldı. Vali dâhil mebuslar hassaten Nuri Onur, Kamil, Halil Turgut tahsisen alakalanmaktadırlar.

Halk Partisinin hain reisleri şarkta benim tevkifimi temin için 150.000 lira sarf etmiş. Ve halen dehşetle aleyhimize çalışmaktadırlar. Bu hususda Halk Partili emniyet unsurları iblisane faaliyettedirler. Diyarbakır’ın Müdde-i umumî ve Muavini, tam Halk Partili olduklarından ve Nur’un tam muhalifi olduklarından kendileri gibi üç hâkimi de fiilen aleyhimizdedirler. Tevkifimize esas olan suç ise canavarları da utandıracak bir iddiadır ki “ilmi ve mukaddes şeyleri alet ederek nüfuz ve menfaat temini” deniliyor. Bu iddialarında hiçbir esas hiçbir hakikat olmadığını kendileri de anladıklarından bu sefer ta’biyelerini değiştirdiler. Dün ve bugünde yeni hainlikler icad edilerek Muzaffer’i tevkif ettiler. Muzaffer’e isnad edilen suç da “laikliğe aykırı devletin temel nizamlarına aykırı hareket ve dini propaganda” tasnii ile yeni bir iftira dolabı çevirmektedirler. Anlaşılıyor ki bize isnad edilen suçta muvaffak olamamışlar, şimdi bu yola çevirdiler. Takibleri devam ediyor. Görülmemiş iftiralarla karşımıza çıkıyorlar.

Fakat pek sevgili Üstadım o hainler inşaallah tam hüsrana uğrayacaklar. Elhamdulillah, rabıta bir iken binler oldu. Nur’a alaka görülmemiş bir tarzda devam ediyor.

<p class="arabic" dir="rtl" title="Meal: “Bu Rabbimin bir fazlıdır.” [Neml Sûresi, 27:40]">هٰذَا مِنْ فَضْلِ رَبِّى</p>

Halk partisinin tevkifimize ve Nur’a ilişmesi halk üzerinde çok derin tesirler hâsıl etti. Hadsiz şükürler olsun, intibah-ı umumî, halk partisinden bu hadise üzerine kitle halinde istifalar takip ediyor. Urfa’da Abdullah kardeşimizi de tevkif etmişlerdir. Pek sevgili Üstadımıza bu hususları arz ederken bütün kardeşlerimizle ve havalinin çelik gibi metanet ve sebatını da arz eylerim efendim. Bütün havalideki kardeşlerimizin namına da olmak üzere kemal-i hürmet ve muhabbetle pâk, mübarek el ve eteklerinden en ulvi edeplerle öperiz. Ve mübarek duanızı hassaten yalvarırız Efendim.

*el-Bâkî Hüve’l-Bâkî*
*Duanıza pek muhtaç, biçare, aciz, fakir talebeniz*
*Mehmed*
