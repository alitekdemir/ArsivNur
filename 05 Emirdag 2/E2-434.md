---
title: "Emirdağ-II 434 : Almanya’daki İmam Muhammed’e risaleleri tanıtmak için bir mektup"
no: 434
id: "E2-434"
konu: "Almanya’daki İmam Muhammed’e risaleleri tanıtmak için bir mektup"
bolge: "Emirdağ-II"
donem: "Emirdağ 2 Dönemi"
date: 
yazar: "Said Nursî"
---

# Emirdağ-II 434 : Almanya’daki İmam Muhammed’e risaleleri tanıtmak için bir mektup

<p class="arabic" dir="rtl" title="Meal: “Subhân Allah’ın adıyla” * “Hiçbir şey yoktur ki O'nu hamd ile tesbih etmesin” [İsrâ 17:44]">بِاسْمِهِ سُبْحَانَهُ * وَاِنْ مِنْ شَىْءٍ اِلاَّ يُسَبِّحُ بِحَمْدِهِ</p>

<p class="arabic" dir="rtl" title="Meal: “Allah’ın selâmı, rahmeti ve bereketleri, ebedî ve dâimî olarak üzerinize olsun.”">اَلسَّلاَمُ عَلَيْكُمْ وَرَحْمَةُ اللّٰهِ وَبَرَكَاتُهُ اَبَدًا دَائِمًا</p>

Çok muhterem, çok kıymettar İmam Efendi Hazretleri!

Sizin Almanya gibi İslâm Âleminden maddeten uzak bir yerde hakikat-ı Kur’aniyeye imtisal ve neşr-i hakikatta hakikatperverlerin ve ehl-i imanın cidden takdir ve tebrikini kazandıran muhlisane rıza-i İlahî için çalışmanızı ruh-u canımızla tebrik ediyor ve daha ziyade muvaffakiyet ve rıza-yı Hakk’a daha çabuk vuslatınız için dua ediyoruz.

Zât-ı âlînize bundan 15 gün mukaddem Gençlik Rehberi isimli, Türkçe ibareli, kemmiyet itibariyle küçük ve fakat keyfiyet ölçüsünü aşk-ı hakikatla çarpan kalblerin takdirine havale ettiğimiz bir eser takdim etmiştik. Bu eser, arzu buyurduğunuz takdirde mütevazi bir tercüme-i halini takdim edebileceğimiz mücahid-i din ve nâşir-i esrar-ı Kur’an Bediüzzaman Said Nursî nam zât tarafından te’lif edilmiştir. Âlem-i İslâmın kumandanı ve Kur’anın bayrakdarı ve sena-i Peygamberiyeye mazhar olmuş bu necib millet, şimdi içinde bulunduğunuz şeci’ ve kahraman Alman Milleti gibi birçok inkılablara ve din, iman, Kur’an, ahlâk, fazilet cihetinden birçok manevî suikastlere kurban gitmiş bir millettir. Fakat bununla beraber hârice gösterildiğinin tamamen aksine olarak, içten içe salabet-i diniye sahibi zevat-ı mübarek Kur’anın kudsî hizmetinde bütün işkence ve tazyiklere rağmen çalışmışlar ve bütün hırs, garaz, hubb-u câh, şöhret, tama’ gibi menafi’-i hasise-i dünyeviyeden tamamen âzade ve uzak kalarak Kur’anın bu asırdaki bir mu’cize-i maneviyesi olarak hakiki manasından tereşşuh etmiş bir eser te’lif etmişlerdir. Risale-i Nur namı altındaki bu eser ayn-ı hakikat olarak nefse, akla, ruha, kalbe hitap etmiş, onların herbirisinin gereken hisselerini manalarındaki nüfuz ve tesir ile vermiştir. İşte size takdim etmek istediğimiz zât ve eser, tam manasıyla tarif ve tavsifinden âciz bulunduğumuz bir eser ve onun hakikatşinası muhterem müellifidir.

Muhterem efendimiz! Şunu da bera-yı malûmat ilâve edelim ki, eserini takdim ettiğimiz zâtın Risale-i Nur nâmı altındaki te’lifatı, zamanın fehmine uygun, hakikat arayan müstakim kalblerin ve nurlu akılların, âlî ruhların tercümanı olmak şerefine tam hak kazanmış bu eser külliyatı çeşit çeşit bahisleri muhtevi, Kur’anın mihver-i hakaiki etrafında toplanmış 130 parça eserdir. Âlem-i İslâmın her tarafında takdir ve tebrikle karşılanan ve Türkiye dâhilinde bir milyona yakın okuyucusu bulunan bu eser ve muhterem müellifini daima takdirle karşıladığımızı siz muhterem zâta takdim etmekle müftehiriz ve Cenab-ı Hakk’a şükrediyoruz, derin hürmetlerimizle dualar ederiz.

*Ankara Üniversite Nurcularından*
*Abdullah, Ziya ve Mustafa, Ceylan, Hüsnü*
