---
title: "Emirdağ-II 519 : Mustafa Sungur’un mektubu"
no: 519
id: "E2-519"
konu: "Mustafa Sungur’un mektubu"
bolge: "Emirdağ-II"
donem: "Emirdağ 2 Dönemi"
date: 
yazar: "Said Nursî"
---

# Emirdağ-II 519 : Mustafa Sungur’un mektubu

<p class="arabic" dir="rtl" title="Meal: “Subhân Allah’ın adıyla” * “Hiçbir şey yoktur ki O'nu hamd ile tesbih etmesin” [İsrâ 17:44]">بِاسْمِهِ سُبْحَانَهُ * وَاِنْ مِنْ شَىْءٍ اِلاَّ يُسَبِّحُ بِحَمْدِهِ</p>

<p class="arabic" dir="rtl" title="Meal: “Allah’ın selâmı, rahmeti ve bereketleri, ebedî ve dâimî olarak üzerinize olsun.”">اَلسَّلاَمُ عَلَيْكُمْ وَرَحْمَةُ اللّٰهِ وَبَرَكَاتُهُ اَبَدًا دَائِمًا</p>

Çok aziz, çok kıymettar, çok mübarek, çok sevgili Üstadım, kurtarıcım efendim hazretleri!

Çok kusurlu, günahkar talebeniz ebedi zulümata, ebedi hüsrana, ebedi karanlık içinde, hiçbir ümid yok; göz kulak hassalarını kaybetmiş, yanlış görüyor, yanlış işitiyor. Akıl, kalb dahi gittikçe sönmeye yüz tutmuş bir vaziyette korkunçluk alemine yuvarlanırken büyük harika, büyük lütuf ile Risale-i Nur ile o karanlık ve vahşet derelerine düşmekte olan bu biçarenin elimden tutup ebedi aydınlık, ebedi saadet alemine nur-u iman hazinesine kavuşturdunuz. Bu yüce lütfunuz, bu en büyük iyiliğiniz güneş ve yıldızlardan daha büyük, bahar ve çiçeklerden daha güzel, dünya ve kainattan daha geniş, cennet ve bütün hurilerden daha latif, daha parlak, daha şirin nur-u iman saadetidir. Bu iyiliğinizi Erhamürrâhimîn’in bu mukaddes in’amını her saniye ve her an hatırlamak ve bütün zerrat-ı vücudumla ezelden ebede uzanan hudutsuz zamanın saniyelerinde bütün zihayat ve zişuur lisanlarıyla Allah’a şükretmek ve bu hudutsuz zamanda Hakka şükreden nihayetsiz lisanlarla sevgili Üstadımdan Allah’ımın razı olmasını yalvarmak farz vazifem iken kusur ve liyakatsızlığımdan bu en büyük vazifemi yapamadığımdan af diliyorum.

Evet sevgili Üstadım! Tarife liyakatım bulunmayan bu nur ve nurani lütfunuzu her saniye yad etmek ve yüz bin lisanlarla ilan etmek istiyorum. Çünkü her an Risale-i Nur’un lütfuyla yaşayabiliyorum. Bu biçare, kusur ve hatalar içindeki bu hayatımı ona borçluyum.

Sevgili Üstadım efendim! Eskişehir medrese-i Yusufiyesinde yazdığınız çok kıymettar bir mektubunuzda fedakar talebelerinize, “Bundan sonraki hayatımız artık bizim değildir. Çünkü yüzde yüz idam idi. Bundan sonraki hayatımız Risale-i Nur’undur” diye çok güzel izah buyuruyorsunuz. Bu biçare talebenizin bütün hayatım her şeyiyle beraber ebedi zulümat ve ebedi idama koşarken Risale-i Nur’la kurtardığınız bu biçare hayatım hiçbir cihette benim için olamaz. Bu kusurlu fani hayatım her şeyiyle beraber son nefesine kadar yalnız ve yalnız Risale-i Nur için, Risale-i Nur uğrunda feda edilmelidir ki, güneş gibi büyük ve parlak bir lutf-u İlahîye karşı zerrecik bir mukabele olabilsin.

Fakat hata ve isyanlardan kurtulamayan bu biçare, her cihetçe perişan ve zelil olarak, ey büyük Risale-i Nur’un aziz tercümanı, ey ana ve babamızdan yüz derece ziyade üzerimizde hakkı olan ve bu hakkını ödemeye hiçbir cihette liyakatımız bulunmayan sevgili kurtarıcımız! Affediniz ve affedilmekliğimiz için şefkat ediniz. Büyük Risale-i Nur ve büyük Üstadımız! Sen bizim dünyada, kabirde ve berzahta mürşidimiz, kurtarıcımızsın. Ve ebedi sen bizim medar-ı iftiharımızsın. Büyük harikan Risale-i Nur’dan uzanan şualar ile aydınlattığın milyonlar kalb ve gönüllerde ebediyyen yaşayacak ve ebediyyen büyük kurtarıcı olarak yad edileceksin.

Evet sevgili Üstadım! Senin büyük hizmetini ve aziz kıymetini tarif edemediğimize bedel Risale-i Nur’un nurani sahifeleri içindeki ebediyet aleminden ve nurani iman denizinden akan nurani kelime ve cümleler senin büyük hakikatini tarif ediyorlar. Yüz bin dillerle nur-u İlahi ve nur-u Muhammedi’nin (asm) inikası olan büyük hakikatini ilan ediyorlar.

Çok aziz, çok mübarek Üstadım! Bu son günlerdeki zuhur eden ve Risale-i Nur’un büyük vazifelerinin sümbüllerinden olan hadiseler karşısında hayretler içinde kalmamak mümkün olmuyor. Ehl-i ilhadın çelikten daha sağlam zannettikleri bu dalalet kalesi -Allah Allah- hazret-i Kuran’ın keskin, manevi kılıncı Risale-i Nur ile nasıl parçalandı. O büyük kahramanın yıllardır “Risale-i Nur maddi kılıçlara ihtiyaç bırakmayacak” tebşirleri ne de güzel, parlak zuhur ediyor. Zındıkanın ejder-i küfrisini Risale-i Nur’un iman-ı billah ve vahdaniyet-i İlahiye hüccetleriyle zir-ü zeber ederek parçaladığı gibi bu gaddar zalimlerin kendi öz ve maddi kalelerini dahi yerinden oynattı. İnşallah bu bir mukaddeme. Risale-i Nur’un manen maddeten ve düşmanın dahi tasdike mecbur olacağı bir büyük harikası bütün zulümatları nuruyla gidereceğine ve karanlıkları dağıtacağına, batıl ve ilhadı kökünden kazıyacağına kuvvetli bir emaresi ve senelerdir en ağır işkencelere göğüs geren ve hakikat uğrunda tek başıyla milyonlar ejderlere, yılanlara meydan okuyan ve onların şiddetli zehirlerine sabır ile mukabele eden büyük kahramanın büyük zaferi. İnşallah Risale-i Nur batıl ve fenaları daima nuruyla temizleyecek. Ve daima eğilmez, bükülmez, parçalanmaz nur-u hakikatıyla zındık düşmanlarını meslekleriyle kendilerini rezil ve zelil edecektir. İnşaallah bu büyük bir mukaddeme!

Sevgili Üstadım efendim hazretleri! Aziz, kahraman ağabeyim Hüsrev’in kıymettar Mustafa Osman ağabeyimize yazdığı bir güzel mektubunu Lahika defteri içinde gördük. Altı yedi sene evvel yazılan ve nurcuların hususan kahraman Üstadımızın ne kadar ağır şartlar altında hizmet ettiklerini bir derece ifade eden kahraman ağabeyimizin bu güzel mektublarını siz sevgili Üstadımıza affımızı yalvararak arz ediyoruz.

Nurculara yapılan hususan sevgili Üstadımıza reva görülen işkencelerin kalbinizde vücuda getirdiği ateşin ıztırablarınızı acı ve acıklı bir lisanla söyleyen hüzünlü, elemli mektubunuzu aldık.

> Evet sevimli kardeşim! Senin kalbin gibi ağlayan çok kalbler var. Fakat Allah’dan başka melce ve penah yok. Risale-i Nur, “Hakkı kabul etmeyenden hak istemek, hakka karşı bir zulümdür” der. Kimden kime şekva edelim. Nurcuların elinde nur var. Ulvidir, uhrevidir. Maddi ve zulmani topuz, nurcularda yok. Hem bazen olur bu ıztıraplar o kadar kuvvetlenir ki, manevi ağırlığı kadar maddi ağırlığı da kendini gösterdiği vakit o zaman celal ve kahr-ı İlahîden, merhamet ve atıfet-i İlahîye iltica ederek siz sevgili kardeşimiz gibi deriz, “Meded ya Sabur.”
> 
> Evet aziz kardeşim! Bin bir ism-i İlahînin her bir ism-i şerifin -Risale-i Nur’da izah edildiği gibi- azami bir mertebesi var. Biz de “Ya Sabur” un azami mertebesine bakarak “Bizi bağlayan ve etrafımızı çemberle çeviren maddi ve manevi pek çok bağların ardı arkası kesilmez elemlerinden bizi kurtaracak ancak sensin Ya Rab!” diyerek Zat-ı Akdes-i İlahiyeden Ya Sabur ile bir tahammül, bir ihsan istiyoruz. Bu günlerde insî ve cinnî şeytanlar bizimle çok uğraşıyorlar. Biz onları kahr-ı İlahîye havale ederek lutf-u İlahiyeden mevûd necatı istiyoruz ve bekleyerek teselli oluyoruz. Evet, vaad edilmiş, vukuu muhakkak olacak. Vaad eden Hak. Hak peygamberinin hak lisanıyla söylemiş. Bizde bakıyoruz, “Nasıl yapacak? Ve hangi senede, hangi ayda, hangi günde verecek?” sevgili kardeşim.
> 
> *Kusurlu kardeşiniz*
> *Hüsrev*

Sevgili Üstadım efendim! Elaziz’den Hulusi ağabeyimden bir iki mektup aldık. Hizmet-i nuriyede devam ettiğini bildirerek, mübarek el ve ayaklarınızdan öpüyorlar. Oraya da mektublarınızın gönderilmesini istiyorlar. İnşallah Isparta’dan veyahut oradan gönderirler.

Sevgili Üstadım! Bu havalideki bütün ağabey ve kardeşlerim birer birer selam ve hürmetle ellerinizden öpüyorlar. Çok mübarek gece ve gündüzlerinizi tebrik ile bu mübarek ay ve gecelerde umum ehl-i imana lütfedilen rahmet ve inayet ve sevapların bir mislinin sevgili Üstadımıza lütfedilmesini Erhamürrâhimîn’in nihayetsiz lutf-u kereminden niyaz ile sıhhat ve selametle uzun ömürler ihsan etmesini Rabbimizden yalvarıyoruz.

Sevgili Üstadımız, çok aziz, çok mübarek efendimiz hazretleri! Siz sevgili Üstadımıza mektup gönderen 18 yaşındaki kardeşim Mehmed pek az zamanda Nurları yazmaya muvaffak olarak ve Nurlara büyük bir iştiyakla bağlanarak bir tarafta masumlar arasında bir hüsn-ü misal oldu. Bütün ağabeyler ve kardeşlerimize hususan Zübeyir ve Ceylan ağabeylerime binler selam ve hürmetler.

*el-Bâkî Hüve’l-Bâkî*

Çok sevgili Üstadım! Geçen sene Maarif dairesinin meslekten çıkarıldığıma dair verilen kararına karşı Nurlardan aldığım derslerle yazdığım müdafaamın suretini hürmetlerimle takdim ediyorum. Lütuf ve şefkatinize daima muhtaç, çok kusurlu perişan talebeniz,

*Sungur*
