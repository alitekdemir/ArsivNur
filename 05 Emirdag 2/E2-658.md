---
title: "Emirdağ-II 658 : Mahkemeden mahkemeye (Sebilürreşad, 128)"
no: 658
id: "E2-658"
konu: "Mahkemeden mahkemeye (Sebilürreşad, 128)"
bolge: "Emirdağ-II"
donem: "Emirdağ 2 Dönemi"
date: 
yazar: "Said Nursî"
---

# Emirdağ-II 658 : Mahkemeden mahkemeye (Sebilürreşad, 128)

<p class="takdim">Sebilürreşad’ın 128’inci sayısı</p>

### Mahkemeden mahkemeye

Büyük Üstad Bediüzzaman Said Nursi hayatının son demlerini yaşadığı halde henüz huzura kavuşamadı. Mahkemenin biri bitmeden diğeri başlıyor. Bu defa da 34 Nur Talebesiyle Afyon Ağır Ceza Mahkemesi’nde muhakemesine başlandı. Yine mahdud 163’üncü maddeye göre açılan bir dava. Risale-i Nur Külliyatı’nın müsaderesi hakkında Afyon Ağır Ceza’nın kararını temyiz mahkemesi bozduğu için yeniden başlayan bir duruşma. Üstadın fahri avukatı Abdurrahman Şeref Laç oraya da yetişti. Perşembe akşamı İstanbul’dan hareket ederek bütün gece uyumayarak sabah erkenden mahkemede Üstadın yanında ahz-ı mevki etti. Mahkeme bir mutad hafi celse yapmak istemişse de Abdurrahman Şeref’in itirazı üzerine sarf-ı nazar etmiştir. Bütün civar kasabalardan kalabalık bir dinleyici kitlesi mahkemede hazır bulundu. Üstadın hüviyeti tesbit edilmeğe başladı.

Bir mahkumiyeti olup olmadığı sualine Üstad şöyle cevab verdi: “Mahkeme kararıyla hiçbir mahkumiyetim yoktur. Fakat 28 sene fiilen zulmün mahkumuyum.” ve sözlerine şöyle devam etti: “Demokrasiden evvel gizli düşmanlarım, cumhuriyeti siper alarak bir istibdad-ı mutlakla, rejimi siper alarak bir irtidad-ı mutlakla, medeniyeti siper alarak bir sefahet-i mutlakla ve kanunu siper alarak cebr-i keyfî, küfrî tatbik etmekle beni tazib ettiler. Şimdi huzurunuzda mazlum olarak bulunan ve muhtelif vilayetlerden celb edilen Nur Talebeleri aynı eserlerden dolayı muhakeme edilmekte ve binlerce lira masrafa maruz kalmaktadırlar. Bu iş dört sene uzamıştır. Kanun her yerde ve her mahkeme için birdir. Kazıye-i muhkeme için birdir. Kaziye-i muhkeme mevcuttur. Bu iş burada artık uzamamalıdır. Risale-i Nur, İslamiyet, millet ve vatan için harika faydaları ve hüsn-ü tesirleri haiz olup Ramazan-ı Şerif hürmetine Cenab-ı Hakk’tan niyaz ederiz ki bu iş artık bitsin daha fazla uzamasın. Aldığım zehrin tesiriyle hastayım son günlerimi yaşıyorum. Sevgili kahraman talebelerimi süründürmeyiniz.”

Bunun üzerine mahkeme bazı muamelelerin ikmali için duruşmayı başka bir güne bırakmıştır.
