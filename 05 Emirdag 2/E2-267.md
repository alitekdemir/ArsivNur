---
title: "Emirdağ-II 267 : Eskişehir’de, Hafız Yusuf ismindeki hocanın hizmetleri"
no: 267
id: "E2-267"
konu: "Eskişehir’de, Hafız Yusuf ismindeki hocanın hizmetleri"
bolge: "Emirdağ-II"
donem: "Emirdağ 2 Dönemi"
date: 
yazar: "Said Nursî"
---

# Emirdağ-II 267 : Eskişehir’de, Hafız Yusuf ismindeki hocanın hizmetleri

<p class="arabic" dir="rtl" title="Meal: “Her türlü noksan sıfatlardan yüce olan Allah’ın adıyla.”">بِاسْمِهِ سُبْحَانَهُ</p>

<p class="arabic" dir="rtl" title="Meal: “Allah’ın selâmı, rahmeti ve bereketleri, ebedî ve dâimî olarak üzerinize olsun.”">اَلسَّلاَمُ عَلَيْكُمْ وَرَحْمَةُ اللّٰهِ وَبَرَكَاتُهُ اَبَدًا دَائِمًا</p>

Çok aziz, çok sevgili, çok mübarek, çok müşfik, Üstadımız Nur naşiri Efendimiz!

Eskişehir’deki mübarek faal ve gayretli kardeşlerimiz bu mübarek arefe gecesinde çok rica ettiler ki; sevgili Üstadımıza bir bayram tebriki arz edelim. Kalem ve kağıdı önüme koyup beni icbar ettiler. Her vesile ile bir araya toplanan ve Risale-i Nur dersini müzakere eden ve Nur’un ilmî imanî dersini ve hizmetini ve fütuhatını cüzî ve küllî dairelerde parlak fütuhatını birbirine sürurla nakleden ve her gün Risale-i Nur’a ait ihsan edilen hizmet-i imaniyeyi yad eden bu sevimli ve sevgili ve fedakar talebeleriniz en coşkun bir aşk ve iştiyakla bayramınızı tebrik ediyorlar. Hürmetle ellerinizden öpüyorlar.

Eskişehir’de bu üç dört sene içerisinde başlayan hizmet-i nuriye yazı ile tarifimizin fevkinde günden güne inkişaf etmekte olduğu pek açık gösteriyor. Her taifeden ve her meslekten müteaddit fedakarları sinesine celbeden bu Eskişehir şehrinde genç tayyareciler ve subaylar gibi aynı iştiyak ve ihlaslı bir fedakar hocayı bu mübarek ramazanda buraya celbetmiş. Vaazlarında açıkça Risale-i Nur’u neşreden, tavsiye ve tahsin eden Hafız Yusuf ismindeki bu mübarek hoca bu ramazanda Eskişehir’in muhtelif camilerinde günde dört ders yapmak suretiyle Nur’a sadıkane hizmet etmiş ve cemaat-ı İslamiye’de büyük tesir ve heyecana vesile olmuştur. Kendisine kitap yazmasını tavsiye eden cemaate karşı “Bu memlekette öyle kitaplar var ki altı ay devamlı olarak okuyun benden çok üstün âlim olmaz iseniz yüzüme tükürünüz. Sonra on beş-yirmi sene evvel bu Eskişehir’in hapsinde yatan Bediüzzaman’ın derslerini ve sözlerini bugün hutbelerde okuyoruz. Allah’ın hikmetine bakın! ilâ âhirihi..” demiştir. Bu muhterem hoca şimdi niyet etmiş ki bütün memlekette fahri vaiz olup Nur’a hizmet etsin; Hakk’tan istiyor.

Buna mümasil Eskişehir’deki çeşitli dairelerde birer vaiz ve müderris hükmünde isimleri ve hizmetleri sevgili Üstadımızca malum talebelerinizle beraber tekrar bayramınızı ruh u canımızla tebrik edip Cenab-ı Hakk’tan sıhhat ve afiyetle uzun ömürlerinize dualar ederiz, Efendimiz.

*el-Bâkî Hüve’l-Bâkî*
*Eskişehir Nur Talebeleri*
