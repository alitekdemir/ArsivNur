---
title: "Emirdağ-II 387 : Ali İhsan Paşa’ya yazılan bir mektup"
no: 387
id: "E2-387"
konu: "Ali İhsan Paşa’ya yazılan bir mektup"
bolge: "Emirdağ-II"
donem: "Emirdağ 2 Dönemi"
date: 
yazar: "Said Nursî"
---

# Emirdağ-II 387 : Ali İhsan Paşa’ya yazılan bir mektup

(Ali İhsan Paşa’ya yazılan bir mektubdur)

<p class="arabic" dir="rtl" title="Meal: “Subhân Allah’ın adıyla” * “Hiçbir şey yoktur ki O'nu hamd ile tesbih etmesin” [İsrâ 17:44]">بِاسْمِهِ سُبْحَانَهُ * وَاِنْ مِنْ شَىْءٍ اِلاَّ يُسَبِّحُ بِحَمْدِهِ</p>

<p class="arabic" dir="rtl" title="Meal: “Allah’ın selâmı, rahmeti ve bereketleri, ebedî ve dâimî olarak üzerinize olsun.”">اَلسَّلاَمُ عَلَيْكُمْ وَرَحْمَةُ اللّٰهِ وَبَرَكَاتُهُ اَبَدًا دَائِمًا</p>

Aziz, sıddık, kahraman kumandan Ali İhsan Paşa Hazretleri Ağabeyimiz!

**Evvelâ:** Selâmet-i din ve vatan namına çektiğiniz zulümlerden biiznillahi teâlâ kurtulduğunuzdan, vatan ve milletin dahi kurtulduğundan zât-ı şevketinizi tebrik eder, hürmetle ta’zimle ellerinizden öperim.

**Sâniyen:** Malta’dan firarınızda, orduya ilk teşrifinizde Çay Nahiyesindeki karargâ­hınıza gelirken paşam hazretlerini bendeniz istikbal etmiş ve yol göstermiş idim.

Aziz Paşam! Gazetelerde yazılarınızı okumaktayım ve çok sevinmekteyim.

<p class="arabic" dir="rtl" title="Meal: “Elhamdulillah, bu Rabbimin bir fazlıdır.”">اَلْحَمْدُ لِلّٰهِ هٰذَا مِنْ فَضْلِ رَبِّى</p>

Paşam hazretlerine şunu arzedeyim ki ve hakiki ve kat’î söylüyorum ki: Bugünkü zaferin ve yarınki satvetin, azametli şevketin, kudretin, saltanatın, Hazret-i Ömer Radıyallahü Anh ve Fâtih, Yavuz hazretlerinin devirleri gibi bir devr-i adaletin muhakkak inkişafı Bediüzzaman Said Nursî hazretlerinin sayesinde olmuş ve olacaktır. Aziz Samsun mebusumuz Hasan Fehmi Alişanzade kayınbiraderim Haşim Beylerle Bediüzzaman’ın mübarek payelerine yüz sürerek dua-i hayriyelerini kazanmanızı dinî ve millî selâmet ve saadetimiz namına arz ve istirham eylerim. Bu fakir İhsan’ın da selâm, ta’zim, hürmet, muhabbet ve hasretlerini lütfen söylersiniz inşallah.

Millî mücadelede Birinci Ordu’dan ayrılırken, kör sağır o menhusların şerrinden ayrılırken şöylece nutuk vermiştiniz, hülâsat-ül hülâsasından: “Arkadaşlar! Îcab-ı hal aranızdan ayrılıyorum fakat kalbim, ruhum sizinledir. İstikametten ayrılmayınız. Hakikata göz yummayınız. Bu necib Türk Milleti muhakkaktır ki zaferi kazanacaktır. Allah bizimledir.”

Bu mübarek kelâmınıza bir muhabere bölük kumandanı şöylece mukabele etmişti, hülâsat-ül hülâsa: “Paşam, paşam! Biraz eğiliniz. Minareye bile eğilmek payı verebiliyorlar, esneme payı bırakıyorlar” demesi üzerine tekrar mübarek kelâmınıza başlayarak; “Arkadaşlar! Hakikat karşısında kimseye boyun eğmeyiniz. Boyun eğilecek bir kuvvet, bir kudret, bir azamet, bir saltanat vardır ki o da Allah’tır” demiştiniz.

Aziz Paşam! İşte şimdi Bafra’da bir bakkalcık dükkânında imrar-ı hayat edegelmekte olan Samsun’lu Ali oğlu İhsan bendenizin âcizane, fakirane, zelilane, bu millet-i necibeye duadan başka bir vazifesi yok gibidir. Yolunuz açık olsun, Allah yardımcınız olsun, Resulullah ve tabileri sizinle beraber olsun, âmîn yâ Muîn.

Bafra’da Alaçam Caddesinde Samsun’lu Bakkal İhsan bendeniz. İstiklâl Harbi Mülga Garb Cephesi ve Birinci Ordu’da muhabere takım subaylığı yapan âciz ve nâçiz, fakir, pürtaksir Samsun’lu Ali oğlu İhsan bendeniz tekrar arz-ı ihtiram eylerim ve o güzel ve kahraman mübarek ellerinizden öperim.

*İhsan*
