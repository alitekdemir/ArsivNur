---
title: "Emirdağ-II 771 : Risalelerin satılması ile ilgili bir mektup"
no: 771
id: "E2-771"
konu: "Risalelerin satılması ile ilgili bir mektup"
bolge: "Emirdağ-II"
donem: "Emirdağ 2 Dönemi"
date: 
yazar: "Said Nursî"
---

# Emirdağ-II 771 : Risalelerin satılması ile ilgili bir mektup

<p class="arabic" dir="rtl" title="Meal: “Her türlü noksan sıfatlardan yüce olan Allah’ın adıyla.”">بِاسْمِهِ سُبْحَانَهُ</p>

<p class="arabic" dir="rtl" title="Meal: “Allah’ın selâmı, rahmeti ve bereketleri, ebedî ve dâimî olarak üzerinize olsun.”">اَلسَّلاَمُ عَلَيْكُمْ وَرَحْمَةُ اللّٰهِ وَبَرَكَاتُهُ اَبَدًا دَائِمًا</p>

Aziz, kahraman kardeşimiz!

**Evvelen**: Size ait iki adet mektubu gönderiyoruz.

**Sâniyen**: Isparta’ya Cuma günü geldik. Gönderilen 7 formayı aldık, yani 144. sahifeye kadar. Fakat 6. forma gelmemiş. Onun yerine 4. forma mükerrer gelmiş. Lüzum ederse mükerrer olan formayı size gönderelim, 6. formayı bize gönderiniz. Üstadımız yazdırdığı bir mektubu gönderiyoruz. “Lâhikaların tasnifinde sırayı değiştirebilirsiniz” deniliyor. Bizce -lâhikalar günlük cerideler gibi birbirine muhtevası itibarıyla bağlı olduğundan- sırasını değiştirmek hatırımızdan geçmiyor. Telefon vasıtasıyla bizim Kemal’le konuşmuşsunuz. Biz telefon havadislerine -bilhassa araya birisi girince- tam itimat edemiyoruz. Tafsilatını henüz bize yazmadıysanız yazınız ki -lehde de olsa- yanlış ve yalan havadis neşretmeyelim.

**Sâlisen**: Eskişehir’de Şükrü kardeşimizle görüştüm. Risaleleri satanlara yüzde onbeş kâr bırakılması hususunu size ve Atıf ve Said kardeşimize bahsettiğini ve hatta kabule şayan görüldüğünü söyledi. Ben her ne kadar yüzde beşten fazlasını doğru görmediğimi söylediysem de esas çarkın başında bulunanların kabul ettiğini söyleyince bana bir şey söylemek düşmedi.

Hulasa olarak arz ediyorum: Şükrü kardeşimiz madem ki, %15 te ısrar ediyor. Ankara, Eskişehir’e hiçbir risale göndermez. Eskişehir Üstadımıza ait nüshaları satar. Malumunuzdur ki, Üstadımız yüzde on iki buçuk satanlara veriyor. Böylelikle Şükrü kardeşimizin kendine göre haklı arzusu yerine gelmiş olur. Başka yerlerden zaten hiçbir seda yok.

Hem mecmua gönderilen yerlere şöyle yazılabilir: “Nakliye masrafları için yüzde beş ayırıyoruz. Şayet bu yüzde beşten fazla bir masraf olursa makbuz vesaire gibi müsbit vesikalarla bize bildiriniz, masrafları ödeyelim..”

Halbuki bir defa İstanbul’dan merkezlere olan nakil ücretleri, -fatura alınıp deftere kaydedilebilmesi için- İstanbul’dan ödeniyor. Diğer masraflar ise yüzde ikiyi asla geçmez. Çünkü her nüsha posta ile gönderilerek satılmıyor. Yüzde sekseni elden satılıyor.

1. Mektubun orijinali.
![[Emirdag2-771-RisalelerinSatilmasi1.jpg|300]]
![[Emirdag2-771-RisalelerinSatilmasi2.jpg|300]]

