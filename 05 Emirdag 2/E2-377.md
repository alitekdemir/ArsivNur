---
title: "Emirdağ-II 377 : Osman Nuri’nin bir mektubu"
no: 377
id: "E2-377"
konu: "Osman Nuri’nin bir mektubu"
bolge: "Emirdağ-II"
donem: "Emirdağ 2 Dönemi"
date: 
yazar: "Said Nursî"
---

# Emirdağ-II 377 : Osman Nuri’nin bir mektubu

<p class="arabic" dir="rtl" title="Meal: “Her türlü noksan sıfatlardan yüce olan Allah’ın adıyla.”">بِاسْمِهِ سُبْحَانَهُ</p>

İnşallah elemsiz, kedersiz, âminen, sâlimen Emirdağı’na varır, huzur-u Hazrete girmek nasip ve mukadder olur. Aynen şu yazdıklarımı Hazrete münasip ve müsait zamanında lütfen bildirirsiniz.

**Evvelâ**: Hazreti daimen ebeden kalbî, ruhî, sırrî selamlar ve hatırlar, mübarek ellerinden takbil ile dua-yı daimî ve ebedîlerini rica eylerim.

**Sâniyen**: Son defa takdim eylediğim mektub-u abîdâneme lütfen ve tenezzülen bizzat cevaplarını beklerim.

**Sâlisen**: Mehmed Çalışkanımız delaletiyle *hâzâ min fadli Rabbî* selam ve kelâm ve te­veccühat-ı kudsiyelerini aldım. Fevkalâde memnun ve mütehassis oldum. Burada buyuruluyor ki: "Ankara’ya gelirsem ne olsa orası kalabalık bir şehirdir. Pek çok insanlar benimle görüşmek ister. Ben ise otuz seneye karib bir zamandan beri görüşmeyi son derece azalttım. Esasen sıhhat ve âfiyetim de müsait değil." Bu cihet, Hazreti âzamî düşündürdüğünü, tevârih-i muhtelifede aldığım mektuplardan da pek aşikâr anlaşıldığı için abd-i âciz bu ciheti âzamî nazar-ı itibara aldım. Avn-ı Hak ve imdad-ı Muhammedîmizle (a.s.m.) Emirdağı’ndan daha az bir surette görüşmesine ve rahatsız edilmesine meydan vermemek için tedâbîr-i maddiyenin maa-ziyade îcabları yapıldığını arzeylerim. Hatta Bediüzzamanımızın Emirdağı’ndan Ankara’mıza getirilmesi için fevkalâde maddeten nümayişe ve alayişe meydan vermeden getirmeyi ne şekilde düşündüğümü Ceylanımızı da binnefs âgâh eyledim. Lütfen bu hususta tafsilat alabilirsiniz.

**Râbian**: Vaad-ı celiliniz vechiyle inşallah Ankaramızı an-karib şereflendirmek tebşiratınıza leyl ü nehar muntazır oldum. Medrese-i Nuriyenizin ne derecelerde mezheb ve meşrebinize uygun ve son derece müstakil, kapısı ayrı olduğuna dair Ceylanımızdan îcab eden tafsilatı lütfen alabilirsiniz, pek mübarek Bediüzzamanımız Efendimiz Hazretleri! Lütfen ve tenezzülen abd-i âcizi pek büyük tevkir buyuruyorsunuz. Cenab-ı Hak hüsn-ü zannınızı Habib-i Kibriya (a.s.m.) hürmetine tahkik buyursun. Abd-i âciz zat-ı hakîmanelerinin binde biri bile olamadığımı Hak ve halk huzurlarında daimen ebeden mu’terif olduğumu arzeylerim.

**Sâdisen**: Lütfen ve tenezzülen Ankaramıza şeref-bahş etmeleri lâ-şek velâ-şüphe pek büyük bir tecelliyat-ı İlahiyenin mazhar-ı mücellası olacağına bütün Nurcular mutmainn'ül-kalbiz.

**Sâbian**: Kemal-i tâzimat ve tekrimatla zat-ı nuriyelerini ve bütün Nurcularımızı selamlar ve hatırlar, iki cihanda aziz ve nail-i murad olmalarını ve olmamızı Vâcib-ül Vücud ve Tekaddes Hazretlerinden tazarru ve niyaz eyler, daimen ebeden dua-yı irşadiyelerini temenni ile Allah’a emanet eylerim.

*el-Bâkî Hüve’l-Bâkî*
*Zerre-i Osman Nuri*

Osman Nuri’nin böyle mektupları sebebiyle bana mahsus kitaplarımın kısm-ı a’zamını, benim için yaptığı küçük medrese-i Nuriyeye iki genç Said olarak Sungur’la Ceylan’ın nezaretinde o küçük medrese-i Nuriyeye gönderdim.

*Said Nursî*

***
