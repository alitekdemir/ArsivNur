---
title: "Emirdağ-II 201 : Risale-i Nur’un ispat tarzı ve hususiyetleri"
no: 201
id: "E2-201"
konu: "Risale-i Nur’un ispat tarzı ve hususiyetleri"
bolge: "Emirdağ-II"
donem: "Emirdağ 2 Dönemi"
date: 
yazar: "Said Nursî"
---

# Emirdağ-II 201 : Risale-i Nur’un ispat tarzı ve hususiyetleri

<p class="arabic" dir="rtl" title="Meal: “Her türlü noksan sıfatlardan yüce olan Allah’ın adıyla.”">بِاسْمِهِ سُبْحَانَهُ</p>

Meslek-i Kur’anîde tam gitmeyen, hususan aklı, nakle tercih eden Mutezile imamları.. ve yalnız aklına itimad eden İşrakiyyun feylesofları.. ve onların silahıyla onları mağlup etmeye kendilerini mecbur zanneden ehl-i hakikat ve ehl-i sünnet velcemaat allâmelerinin dersini anlamak için çok sene ders almak lâzım geliyordu. Feyz-i Kur’an ile, Risale-i Nur bir senede o on senelik vazife-i imaniyeyi görüyor.

Eski zamanda İlm-i Kelâm’da büyük âlimler ve dindar feylesoflar marifetullah için esbab silsilesinin devir ve teselsülünün muhaliyetini göstermekle marifetullah ve Vâcib-ül Vücud’un vahdaniyetini isbat ederlerdi. Kur’an-ı Hakîm’in hakikatı ve mu’cizane mesleği, her şeyde marifetullaha bir pencere açar. O ulema ve feylesofların mecmu-u âlemde gösterdikleri hüccet-i ehadiyet ve bürhan-ı vahdaniyeti her bir şeyde hattâ her bir zerrede gösterir.

<p class="arabic" dir="rtl" title="Meal: “Her bir şeyde, Onun bir olduğuna delâlet eden bir âyet vardır.”">وَفِى كُلِّ شَىْءٍ لَهُ اٰيَةٌ تَدُلُّ عَلٰى اَنَّهُ وَاحِدٌ</p>

hakikatı bunun mücmel bir ifadesidir. Yani zerrelerden yıldızlara kadar her şeyde bir pencere-i tevhid var. Doğrudan doğruya Zât-ı Vâcibü’l-Vücud’u sıfâtı ile bildiren âyetler yani delalet ve işaretler var. İşte Kur’an-ı Hakîm’in bu mu’cizane hakikatının, şimdi ehl-i imana karşı küfr-ü mutlakın dehşetli hücum ettiği bu zamanda bir cilvesi olan Risale-in Nur, yarım asırdan beri küfr-ü mutlakı kırıyor ve en muannidlerini susturuyor.

Risale-i Nur’da Kur’anın feyzinden gelen iki-üç hassa sebebi ile o, hiçbir zarar ve zahmet vermiyor. Ve tahsili için çok zaman istemiyor.

**Birinci Hassa:** Ulema-i İlm-i Kelâm’ın ve feylesofların eskiden beri münazara âdeti olarak, muarızın şübhelerini ve itirazlarını söyledikten sonra cevap vermek âdetleri Risale-i Nur’da bir-iki risalecikten başka yoktur. Belki hakikatı öyle parlak ve kat’î surette beyan ediyor ki, o şüphe her nefsin hatırına gelmiyor. Ve şeytan dahi hatıra getiremiyor.

Hem hiç bir bulantı vermeden en derin mesail-i hakikatı en âmi bir adama dahi ders veriyor. Miraç ve haşr-i cismanî ve kader ve cüz’-i ihtiyarî gibi meseleler. Halbuki eski ulemanın eserlerindeki derin meseleleri âmi ve tecrübesiz gençlere bulantı vermemek için ders verilmesi men ve yasak ediliyordu. Fakat Risale-i Nur, en derin mesaili en âmiye, belki bir çocuğa zararsız olarak bildiriyor.

**İkinci Hassa:** Nasıl bir memlekete lâzım olan su, dağlara açılan künganlar ve kanallarla getirilirken, şimdi nereye vurulsa su çıkaran bir âlet icad edilmesi temsili gibi; iman ve marifetullah olan âb-ı hayatı getirmek için uzak yerlere, tâ semavata ve âlemin mecmuuna lüzum kalmayarak, her bir şeyde o âb-ı hayatı çıkaran Kur’an-ı Hakîm’in tezgahından nurani bir asânın çıkmasına benzer.

İşte Hazret-i Musa Aleyhisselâm’ın asâsı ile bir taşta oniki çeşme akıtması ve beraberindekileri susuzluktan kolayca kurtarması gibi; Risale-i Nur da bir asâ-yı Kur’anî olarak herkesin fehmine göre âb-ı hayatı içiriyor ve yerini gösterip susuzluktan kurtarıyor. Hem de Risale-i Nur’un kırk mecmuasından Asâ-yı Musa namındaki bir mecmuası, o asâ-yı Kur’anînin bir ucudur.

**Üçüncü Hassa:** Risale-i Nur, hem vahdet, hem vücub-u vücud isbatında bir hüccetle çok neticeleri beraber isbat eder. Meselâ: Gözbebeğindeki bir zerrenin acib vazifesi ile hem kâinat Sani’inin vücub-u vücudunu, hem vahdetini, hem muhit ilmini ve hadsiz kudretini ve nihayetsiz iradetini ve sair sıfatlarını aynı delilde isbat eder.
