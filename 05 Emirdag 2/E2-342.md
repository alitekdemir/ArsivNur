---
title: "Emirdağ-II 342 : Mustafa Sungur’un iddianameye karşı cevabı (Samsun, 1953)"
no: 342
id: "E2-342"
konu: "Mustafa Sungur’un iddianameye karşı cevabı (Samsun, 1953)"
bolge: "Emirdağ-II"
donem: "Emirdağ 2 Dönemi"
date: 
yazar: "Said Nursî"
---

# Emirdağ-II 342 : Mustafa Sungur’un iddianameye karşı cevabı (Samsun, 1953)

<p class="takdim">[Samsun hapsinde mevkuf Nur’un bir kahramanı Mustafa Sungur’un oranın müddeiumumîsini mahkum eden ayn-ı hakikat müdafaanamesidir.]</p>

### -Mustafa Sungur’un iddianameye karşı cevabı-

### Samsun Ağır Ceza Reisliğine

İddia makamı son savunmasında ileri sürdüğü iddialarını aleyhimize ikame edebilmek için evvelen kendi arzu ve isteğine göre, delilsiz ve hem garaza müstenid indî ittihamlarla Bediüzzaman’ın güya karakterini ve zihniyetini anlatmak istedi. Bu şahsın uzun senelerden beri irticaî hadiselere ismi karışan bir kimse olduğunu; Eskişehir, Denizli ve Afyon Mahkemelerine bu irticaî hareketleri dolayısıyla verildiğini ve kendisine mahsus kehanetlerle Kuran’ın tefsircisi olduğunu ilan ettiğini ve yazılarıyla bir takım şahısları kendisine bend ettiğini, fikirleri bulandırdığını, halkı hükümet aleyhine teşvik ettiğini, dosya meyanında mevcud yazılardan da anlaşılacağı vecihle kendini yalnız memleket çapında değil, bütün dünya üzerinde (ilim ve imanı cihetinde) bir liderliği olarak ilan eden bir kimse olduğunu ileri sürerek ve işte bu şahsın fikirlerini yaymak için benim Ankara ve İstanbul Üniversitesi Nur Talebeleri imzaları altında Büyük Cihad Gazetesi’ne iddianamesinde işaret ettiği yazıları gönderdiğimi, bu imzalarla güya üniversitede Nur talebeleri olduğu zehabını uyandırmak için bu imzaları uydurduğumu ve böylece dinî hissiyat âlet edilerek bir şahsın nüfuzunu artırmak maksadıyla basın yoluyla propaganda yaptığım iddia edilerek cezalandırılmam istenmektedir.

Sayın hâkimler! Büyük Cihad Gazetesi’nde intişar eden bu yazılarda hilaf-ı hakikat ve hilaf-ı kanun bir vaziyet görmediğim için ve bu yazılardaki kanaatlar Risale-i Nur ve Bediüzzaman hakkında takdir ve hürmeti ifade eden tabirler ve tavsifler hakikatta bir din âlimine eserleriyle bu millet ve memlekette pek çok insanlarla dinî ve imanî derslerle hizmet etmiş, imansızlık ve ahlaksızlık cereyanlarına karşı nur-u Kuran’ın sarsılmaz hakikatlarına dayanarak müdafaa ve dinî hizmette bulunmuş ve eserleri uzun senelerden beri devam eden tetkikler neticesinde mahkeme kararları ve ehl-i vukuf raporlarıyla takdir edilmiş, beraat verilmiş ve Temyiz’in tasdikinden geçmiş ve bununla beraber bilmüşahede sabit olan bu eserler gün geçtikçe elden ele dolaşarak ve her tarafta serbest yayılmakla okuyanların din ve imanına faidesi dokunduğu tebeyyün etmesiyle ve müteaddid mahkemelerin ve emniyet dairelerinin tasdik ve kanaat-ı katiyyeleri ki; bu eserleri okuyanlar aldıkları dinî ve imanî dersleri daima asayişin lehinde hareket edip bu 25 senelik zamanda ve pek çok hâdisatta bir Nur talebesinin dahi asayişi ihlâl edici bir hareketi bulunmaması ve bütün mahkemelerin bulamaması ile bu eserler aynı zamanda asayişin lehinde vatan ve milletin saadeti uğrunda en kuvvetli ders verici, ihtar edici bir manevî kuvvet olduğu bilmüşahede, bittahkik sabit olan muhterem bir din âlimine karşı bu hizmetleri dolayısıyla bu yazılar bir tebrik ve takdir mahiyetinde olduğundan binaenaleyh bunları tertip etmekte katiyyen bir suç görmediğimden bunları eğer ben tertip etsem “evet, iftiharla ben gönderdim” derdim.

Fakat savcının “üniversitede Nurları okuyanlar ve Said’i sevenler olduğu zehabını uyandırmak için bunları uydurmuştur” demesine karşı: “Hayır! Bu yazıları yazanlar ve Büyük Cihad’a gönderenler onlardır.” diye tekrar ve bütün kuvvetimle ve katî kanaatımla mahkeme-i âlînize müdafaa ediyor ve savcının iddialarını reddediyorum. Risale-i Nur’la ehl-i imanın imanına hizmet etmeyi bir şeref kabul eden ve iddianameye itirazının sonunda, “Ben, Üstadım Bediüzzaman’ın Risale-i Nur’la bu vatan ve millete ve âlem-i İslama yaptığı çok büyük, çok kıymettar, çok menfaatli hizmet-i imaniye ve Kuraniyesine liyakatımın fevkinde bir mahz-ı inayet ve lütuf olarak iştirak etmekten, o kudsî iman hizmetinin âciz bir hizmetkârı bulunmaktan dolayı iftihar ediyorum. Ve beni bu hizmette istihdam eden ve muvaffak eyleyen Cenab-ı Hakk’a şükür ediyorum.” diyen, Afyon Mahkemesinde savcının ittihamlarına karşı, “Madem iman hakikatı şu âlemde ezelden ebede doğru seyran eden mevcudat ve mahlukat içinde en büyük hakikattır. Âlemin ve şu insan dünyasının hilkatinin hikmeti ise yine bu imandır. Ve madem iman, dâr-ı bekaya gidebilmek ve o iman anahtarı ile bir hayat-ı bâkideki saadet-i ebediyeyi kazanabilmek insan için en büyük, en ehemmiyetli, en muazzam meselesidir. Ve madem bu iman hakikatını bu 25 senede (şimdi 30 sene oldu) yüzbinler adamlara Risale-i Nur ders veriyor. Elbette Risale-i Nur’un bu tahkikî imanı neşretmesinden tezahür eden bu âlî, küllî hizmet dolayısıyla bir eseri sena etmek ve isteyenlere vermekten dolayı iftihar ediyorum. Ve bunu büyük bir şeref ve her türlü taltif ve rütbelerin fevkinde bir bahtiyarlık telakki ediyorum.” diye Afyon Savcısının ittihamlarına cevap veren ve onun tevehhüm ettiği her türlü zandan uzak, yalnız imanlarımızdan gelen bir takdirle mukabelede bulunuyoruz diye arzeden ve bu üç sene içerisinde mahkememizin ve evraklarımızın Temyiz’te tasdiki sıralarında ve bu münasebetle Ankara’da bulunduğumuz zaman bazı müfteri ve yaygaracı gazete neşriyatının hakikatsız yazıları üzerine ifademize müracaat eden Ankara Savcılığına ve Emniyetine verdiğim ifadelerde aynı surette Nur Risaleleriyle bu millette küçük bir dairede de olsa hizmet etmekle iftihar ettiğini söyleyen ve daima da iftiharla Allah’a şükreden bu bîçare için bunları tertip edip etmemekte bir inkâr ve kaçınmak yoluna gitmeyi kendim için bir âr telakki ederim.

Bu itibarla mahkeme-i âlînize tekrar arzediyorum ki; bu yazıları yazan ve Büyük Cihad’a gönderenler, üniversitedeki genç talebelerdir. Ankara Emniyet Dairesi ve C. Savcılığının Nurları iadeleri ve “beraat etmiş bir eserin okunması ve intişarı bir suç olmaz” demesi üzerine binler mekteplilere ve memurlara bu Nurları verdiklerini tahmin ettiğim gençlerdir. Bugün Risale-i Nur’u herkesten ziyade alkışlayan, onu tam tetkik ve taharri ile bağrına basan ve bu eserleri bu asırdaki içtimaî ve ahlakî yaralara bir merhem olarak tavsif ve kabul eden de işte bu üniversitede okuyan talebeler ve mekteplilerdir. Bu yazılar, onların Nur Risalelerini tetkikten sonra vardıkları ilmî ve fikrî kanaatlarıdır. Bu hususta fazla izaha lüzum kalmadığından, şimdi makam-ı iddianın kendi keyfine göre Bediüzzaman aleyhinde güya onun zihniyet ve karakterini tarif ettiği indî isnadlarına cevap veriyorum:

Sayın Savcı evvela uzun mukaddime ile Bediüzzaman’ı çürütmek istiyor. Tâ ki bizim Risale-i Nur’a ve müellifine dair tebrik ifade eden yazı, mahkemeye gönderdiğim istidamdaki ifadeler ve yazıları suç unsuru olarak iddia edebilsin. Bu durum karşısında bu asılsız isnadları esasıyla çürütebilmek için, biz de hakkımız olarak Risale-i Nur’la alâkamızı ve Bediüzzaman’a ne cihette baktığımızı, Risale-i Nur, Bediüzzaman mahiyetleri ne olduğunu arzetmek mecburiyetindeyiz. Buna dair daha esaslı izah, yazılı olarak arzettiğim müdafaamda vardır. İddia makamı Bediüzzaman’ın Eskişehir, Denizli ve Afyon Mahkemelerine irticaî hareketleri dolayısıyla verildiğini söylerken, mahkemenin verdiği beraat kararını ve Mahkeme-i Temyiz’in daima lehinde karar verdiğini hiç zikretmiyor, âdeta kaçınıyor. Ve Risale-i Nur hakkında takdirkâr raporlar veren ehl-i vukuf raporlarını nazar-ı itibara almıyor. Evet bir insan hakkında gayr-ı sahih veya doğru çok ağır ittihamlar yapılabilir. Îcabında o ittiham ve isnadlarla mahkemeye verilebilir. Hususen din ve milliyet aleyhinde gizli ve aşikâr çok cereyanların hücumu ve bu cereyanları idare ve sevkedenlerin bazı mühim ve salahiyetli mevkilere kadar çıkıp, o mevki ve salahiyetlerini kendi menfî gayelerine âlet etmeye çalıştıkları bir zamanda onların bu tahripkâr tecavüz ve melun gayelerini vatan, millet ve İslamiyet aleyhindeki gayretlerini keskin zekâ ve ferasetiyle görüp, o cereyanlara karşı Kuran’a dayanarak onun hazine-i maneviyesinden elmas kılıçlar hükmünde delil ve hüccete istinad eden iman ve Kuran hakikatlarıyla mukabele eden, onların çürük ve esassız meslek ve ideolojilerini Kuran’ın sağlam ve esaslı düstur ve hikmetlerini beyan ve isbatla dağıtan bir din âlimine, bir eser külliyatına karşı da elbette âdi bahanelerle, tevehhümlerle hücum edilecek. Onun hakkında da elbette ağır isnadlar yapanlar bulunabilir ve bulunacaktı. Fakat kanun adamı için, kanun ve delile istinad etmesi îcab eden bir müddeiumumî için kesin bir karar ifade etmeyen sözler, yalan ve iftiralar, bir hakikat olarak kabul edilmez. Ve hele bir heyet-i hâkimeye karşı hiçbir zaman iddia edilmez. Görmüyorlar mı ki, daha dün Moskof emperyalizmin, faşizmin ve bir ecnebî teşkilatının kolları ve elemanları olarak aleyhlerinde iftira kampanyasına girişilen Milliyetçiler Derneği, bu kadar ağır ittihamlara rağmen mahkemeden beraat kazanmıştır. Bu suretle bu iftira kampanyasını harekete getiren ve zaman zaman irtica, şu veya bu teraneler ile memlekette bir fırtına koparmak isteyen, bu suretle kendi menfî ve gizli gayelerini tahakkuk ettirmek isteyenlerin maksad ve gayeleri bütün millet müvacehesinde aşikâr ve zahir olmuştur. Bu durum karşısında beraat kazanan bu milliyetçi gençlere şimdi aynı ağır isnad ve iftiraları fırlatmak mümkün olabilir mi? İnsafa ve hakikata lâyık mıdır? Şayet edilse, bu ittihamlar, o gayr-ı vicdanî hareket eden ve menfî gizli maksadları millet müvacehesinde sabit olan o müfterîlerin gaye ve maksadlarına yardım etmek hükmüne geçmez mi?

Aynen öyle de, Risale-i Nur ve müellifi hakkında çok ağır ittihamlar ve yaygaralara rağmen bütün o ittihamları esasıyla ortadan kaldıran Denizli Ağır Ceza Mahkemesi beraetine ve Mahkeme-i Temyiz tasdikine rağmen ve ehl-i vukuf raporlarında: “Bu risalelerin her biri Kuran’ın bir veya müteaddid âyetlerini tefsir eden, imanın inkişafına, ahlakın tekâmülüne vesile olan ve gençlere, ihtiyarlara, hastalara faideli mevzuları havi eserlerdir.” diye profesörler heyetinin kararına rağmen bu savcı nasıl oluyor da bunları nazara almadan konuşuyor ve hikmetle savuruyor. Bilsin veya bilmesin, Risale-i Nur’la mübareze eden, kökü ecnebide vatan, millet, İslamiyet aleyhindeki cereyan ve komiteler hesabına geçen bu ittihamları tekrar ediyor. Halbuki müddeînin aynı bu mesnedsiz hilaf-ı hakikat ittiham ve iftiralarını dört-beş ay evvel gazete sütununda bağıran, “Gelin, beraber Said Nursî aleyhine neşriyat yapalım” diye gazeteleri kendi iftirasını teşvike davet eden, aynı zamanda Nurlara beraat kararı verdiği için Mahkeme-i Temyiz’i tenkid eden ve şimdi bu hilaf-ı hakikat neşriyat ve iftiraları dolayısıyla aleyhine dava açılan bir gazete, bu müddeînin aynı ittihamlarını yapıyordu. Af buyurunuz, bu müddeî, aleyhine dava açılan o yaygaracı müfterîlerin burada, bu yüksek makamda mümessili midirler?

Sayın hâkimler! Mesele cidden elîm ve feci’dir. Ben bir Türk vatandaşı olarak bu vatanın bir evlâdı, bu milletin bir ferdi olarak ve nihayet bir müslüman olarak, savcının o baştan sonuna kadar hakikatsız isnadlarını reddediyorum. Artık bu kadar mesnedsiz ve ağır ittihamları, bir savcı nasıl yapabiliyor? Vazifesinin ve mevkiinin ona tahmil eylediği nezaketi ve ciddiyeti bu derece ihlâl edebiliyor? Hayret ediyorum. Aleyhine iftiralara girişilen zat, bütün bu isnad ve iftiralardan müberra, imanın ilminin kendisine tevlid ettiği vazifeler îcabı rıza-i İlahî denilen en büyük, en kudsî bir maksadı gaye edinerek, bu milletin evlâdlarının imanına hizmetler için koskoca bir ömür ve hayatını sarfetmiş, bu yolda ve bu hizmetinde her türlü sıkıntılara tahammül göstermiş, hizmetinden aslâ vazgeçmemiş. Değil şahsî menfaat temini, belki şahsî bütün his ve heves ve zevklerini bu hizmeti yolunda feda etmiş, ihtiyarlığına ve bîkesliğine bakmayarak insanları gayyâ-yı cehl ve girdbad-ı inkârdan kurtarmaya hissî ve İlahî bir cehd ile çalışmış masum bir din âlimidir.

Madem Bediüzzaman savcının iddianamesinde sıraladığı gibi halkı hükümet aleyhine teşvik eden yazılarıyla bütün memleket çapında huzursuzluk getiren bir kimse idi de aynen bu isnadlarla mahkemeye verildi idi. Denizli Ağır Ceza Mahkemesi’nde ne için beraat etti? Bütün yazıları ve eserleri iade edildi ve Mahkeme-i Temyiz bu beraeti tasdik etti. Ve ehl-i vukuf bu eserler hakkında “Kuran âyetlerinin izah ve isbatından ibaret, millete imanî ve ahlakî faideler temini niyetiyle yazılmış eserlerdir” diye tâ o zamanlar ne için böyle rapor verdi? Ve Risale-i Nur serbest bırakıldı. İşte savcı bunlara göz kapamak suretiyle, daha doğrusu inkâr etmekle bu hilaf-ı hakikat ittihamlarını yapmış ve heyet-i hâkimeyi de aldatmak yolunu ihtiyar etmiştir.

Belki savcı bu mesnedsiz ittihamlarını nutk ederken iddianamesinde işaret ettiği gibi, eski iktidar zamanında neşri menedilen Hücumat-ı Sitte, Tesettür ve Beşinci Şua gibi beş-on sahifeden ibaret küçük risaleleri kasdettiğini ileri sürecek. Evvelâ: Hakikaten savcının tabiri gibi bu risaledeki beş-on kelime ve cümleler suçtur diye kabul edilse dahi, fakat Risale-i Nur’un diğer 130 risaleleri, bunlardaki 5-10 kelime yüzünden mahkum ve mesul edilebilir mi? Tevhidin isbatına ve akaid-i imaniyeye dair, risalet-i Muhammediyenin hüccet ve isbatına, haşir ve kıyamet, beka-i ruh ve vücud-u melaikeye dair gayet mukni dersleri havi 130 risalesi, bu risalelerdeki suç tevehhüm olunan kelime ve cümleler yüzünden çürütülebilir mi? Şayet çürütülmek istense, o zaman diğer ulemanın imanın esasına ve İslamın hakaikına dair hüccet ve delilleri havi mukni dersler veren risalelerini, belki Kuran’ı çürütmek, onlara hücum etmek manası hükmüne geçmez mi? Gelsin, iddianamesinde “huzursuzluk yaratan yazılar” diye tavsif ettiği umum Risale-i Nur hakkındaki ittiham ve isnadlarının nereye gittiğini ve hakikatta nereye hücum ettiğini görsün, ibret ve dehşet alsın.

Evet sayın hâkimler! Bu mezkur üç risaledeki beş-on kelime bahane edilip, bu bahane arkasında Risale-i Nur’un tevhide, imanın rükünlerine dair ve esasat-ı imaniyeye ait güneş gibi parlak delil ve hüccetler gösteren bu asrın tarz-ı telakkisine uygun makulatla hakikat-ı İslamiyeyi ders veren, bu suretle menfî ideolojilere, imansızlık ve ahlaksızlık telkin eden gizli veya aşikar cereyanlara karşı bu hüccet ve delil kılınçları ile mukabele eden diğer yüzer risalelerine hücum edilmiş, neşrine mani olunmak istenmiştir. Tâ ki İslamî hakikatler yayılmasın, dinsizlik bu memleketten kovulmasın. Tekrar İslamiyet bir güneş gibi parlak delillerle efkârı ve kulûbü istila etmesin.

İşte hâkimler! Bütün hakikat ve mesele bundan ibarettir. Bilinsin veya bilinmesin, Risale-i Nur aleyhindeki en küçük bir hareket, Risale-i Nur’la mübareze eden vatan, millet ve İslamiyet aleyhinde kökü ecnebideki bu dinsizlik neşredenler hesabına geçecek ve bu memleketin aleyhindeki suikast planlarına bir yardım olacaktır. Bu manayı biraz daha açıklayacak ve Risale-i Nur’la mübareze eden veya Risale-i Nur’un kimler aleyhinde bulunduğunu daha vazıh ortaya dökecek şu maruzatımı da dinlemenizi rica ederim:

Bediüzzaman’ın vaktiyle yazdığı mektubatında bir yerinde şu fıkrayı gördüm: Bundan kırk sene evvel, kökü ecnebide bir zındıka komitesinin gizli toplantısında birisi demiş ki: Ben Bediüzzaman’ın bir eserini okudum. Onun eseri bu memlekette kaldıkça biz mesleğimizi yani dinsizliği bu millete kabul ettiremeyiz. Ne yapıp yapmalı, bu eseri imha etmeli ve bu adamı ortadan kaldırmalı. Bediüzzaman diyor: İşte kırk seneden beri benimle uğraşan, bu gizli komitedir. Haberimiz olmayan ve bizde bulunmayan şeyleri bahane edip adliye vasıtasıyla Risale-i Nur’un imhasına çalışıyorlar. Fakat buna da muvaffak olamıyorlar. Tetkikler ve taharrilerde isnad ve tevehhüm olunan o bahaneler bulunmuyor ve Risale-i Nur beraetle iade ediliyor.

Muhterem heyet! Son senelerde birer birer meydana çıkarılan, senelerce bu memleketin idare mekanizmalarında çalışmış olan bu gizli komitelerin ne ve kimler olduğunu elbette idrak buyurdunuz. Ve bunların nasıl ve hangi maskeler altında faaliyette bulunduğunu, gaye ve maksadlarının da ne derece müthiş olduğu, şimdiki iktidarın bunlara karşı ezan ve dinî derslere izin vermesi ve o gizli düşmanlara karşı zecrî tedbirler almasıyla malumunuzdur. İşte Bediüzzaman senelerce evvel, 1933 Eskişehir Mahkemelerinde, 1943 Denizli Mahkemesinde heyet-i hâkimeye ifadelerinde ve müdafaalarında bu gizli zındıka komitesinden bahsediyor. Bunların azîm tehlikesinden, müthiş faaliyetlerinden bahsediyor. Biz Risale-i Nur’la bu gizli komitelerin ve müfsid cereyanların bu millet ve memleket aleyhindeki tahribatlarına ve suikast planlarına mukabele ediyoruz. Onların azîm tehlikesine ve manevî müfsid hücumlarına karşı, biz de manevî ve Kuran’ın hakikatlarına dayanarak hakikat kılıçlarıyla bir sed teşkil ediyoruz. Bu müfsid cereyanların dinsizlik ve imansızlık neşreden bu tahripkâr tecavüzlerin tehlikesinden kendimizi ve ehl-i imanı hakikatlarla kurtarmaya çalışıyoruz.

Diyor: Başımdaki saçların adedince başlarım bulunsa, her gün biri kesilse; Kuran’ın hakikatlarına feda olan bu başı zındıkaya ve küfr-ü mutlaka eğmem. Bu hizmet-i imaniye ve Kuraniyeden vazgeçmem ve geçemem diyor. Buna mümasil pek çok yazılarında da bu küfr-ü mutlaktan bahsediyor. Şimdi bu eski müdafaalardan çıkardığım ve Bediüzzaman’ın bu hizmetini takdir eden yazılarımı bu vatan evladlarına bu mezkur dinsizlik hücumunun tehlikesinden kurtarmak için imanî ve İslamî dersler neşrederek ve mukabilinde hiçbir menfaat talep etmeyerek yaptığı fîsebîlillah hizmet dolayısıyla yazdığım “Hakikat-ı Kuraniyenin bir fedakârı ve İslamın bir kahramanı” tabirlerimi bir suç unsuru addeden savcı, bugün benim cezalandırılmamı istemektedir. İşte Bediüzzaman’ın senelerce evvel tehlikesini haber verdiği gizli cereyanlar 1944’ten sonra bazı hâdisatın zuhuruyla meydana çıkmış, vatan ve millet aleyhindeki müthiş tahribat ve suikastlere zahîr olmuş ve bilhassa Demokrat iktidar zamanında bu gizli komitenin yani komünizmin çeşit çeşit neşriyatlarla, yollarla bu vatan evladına, bu milletin tarihine, dinine ve an’anat-ı milliyesi hükmüne geçen İslamî şeairlere nasıl hücum ettikleri ve bilhassa İslamiyet aleyhinde eserler ve yazılar neşrederek çalıştıkları tamamen aşikar olmuştur. Maarif Vekaleti’nce vazifelerine son verilmiş birçok kimseler ve intişarı yasak edilen pek çok kitaplar bu cümledendir.

Evet muhterem Heyet! Bu zamanda yahut bu zamana kadar İslamiyet ve Kuran aleyhindeki en büyük hücum ve taarruz; zihinleri idlâl etmek suretiyle imansızlık telkin etmek, Allah’a ve maneviyata inanmamak cihetinde olmuştur. Şimdi bunun karşısında tevhidin ve esasat-ı imaniyenin isbatı, hüccet ve delillerle izahı ve bu asrın telakkisine uygun iknaı lâzımdır ki; bu hücumu defetsin. Âkılları ve feylesofları dahi imana mecbur etsin. Kılıçla, kuvvetle değil; hakikatla, katî bürhanlarla, isbatla icbar etsin. İşte hakikatın şe’ni budur. İslamın şe’ni, imanın iktizası budur. Kuran’ın şerefi bunu emreder. <span class="arabic" dir="rtl" title="">لاَ‮ ‬اِكْرَاهَ‮ ‬فِى‮ ‬الدِّينِ</span> Dinde ikrah yoktur. Hakikatın tecellisi de budur. Bediüzzaman diyor: Eğer biz müslümanlar hakikat-ı İslamiyenin kemalâtını ef’alimizle izhar etsek ve bu esasat-ı İslamiyeyi isbat eden hüccet ve deliller gösterilse, neşredilse; sair dinlerin tâbileri elbette fevc fevc İslamiyete dehalet edecekler. Belki küre-i arzın bazı kıtaları ve devletleri müslüman olacaktır.

Biz Risale-i Nur’u mütalaamız neticesinde akıl ve kalbimizin bizzat müşahedesiyle ve bizimle beraber bu eserleri gören ve okuyanların tasdiki, bilhassa ehl-i ilmin bu mevzuya dair söz ve kanaat sahibi müdakkik allâmelerin beyanlarıyla ve şimdiye kadar okuduğu kitablarla tatmin olmayıp, Nurları gördükten sonra bittecrübe tasdik eden ve “bu eser bu zamanda Kuran’ın hikemiyatını, hakikatlarını tam izah ediyor, ders veriyor” diyen ehl-i fen ve mekteplilerin hayret ve iştiyakla tebriklerine ve işte gözlerimiz önünde mütalaa buyurduğunuz üniversiteli gençlerin bu ilmî ve fikrî kanaatlarına ve bu uzun zamanlarda bu vatanın her tarafında yüzbinler insanlara tahkikî imanı neşretmesiyle biz bu mezkur hakikatlar dolayısıyla Risale-i Nur’un böyle mükemmel bir eser olduğunu kanaat getiriyoruz. Türk dilinde, hem Türk ilinde çıkan bu eserin bu memleketten başka insanlık âleminde de İslamî hakikatları neşredecek, aranacak olduğunu bu mezkur hakikatla ve resmen serbest bırakılmasına binaen katî hükmediyor, beraat kararlarına binaen de bunu izhar ediyoruz.

İşte aziz hâkimler! Bu samimi ve imandan coşan maruzatımdan elbette anlıyorsunuz ki; “âlem-i İslamın bir halaskârı, bu asrın bir hidayet serdarı” gibi tabirler; Kuran’ın hakikatlarını, imanın esaslarını aklen bu asrın telakkisine uygun hüccet ve delillerle isbat ve izah etmesi cihetiyle söylendiği bedihîdir. Hem bu manada pek çok takdir ve tavsif ifade eden yazılar Afyon ve Denizli Mahkemelerince iade edilen mektubatta vardır. O mahkeme iade etmiş, Denizli Mahkemesi iade etmiş ve Temyiz de o beraeti tasdik etmiş olan bir eser külliyatını aynı manada takdir ve tavsiflerde ve Bediüzzaman’ı bu eserin müellifi olmak dolayısıyla Kuran’ın hazinesinden bu asrın ihtiyacına göre ilmî ve imanî dersler vermesinden dolayı bu cihetlerde tebriklerde bir suç, başka bir mana aramak hangi kanun ve mantıkla olabilir?

Amma müddeiumumî diyecek: Kuran’ın hazinesi ne demek ve bu hazineden Bediüzzaman’ın elmas gibi hakikatlar alması ne demek? Bu nasıl olur? diyebilir. Esasen dinine ve imanına karışamadığımız fakat din hakikatlarına karşı lâkayd ve dine dair kendi kendine hükümler verdiğini iddianamesinde yazıp birbirine karıştırdığı maneviyata karşı hücum ifade eden kelimelerinden anladığımız ve bazen ürperdiğimiz bu müddeî katî bilsin ki, 1300 sene zarfında meydana gelen milyonlarca kütüb-ü İslamiye işte bu hazine-i İlahiyenin yadigarıdır. Onüç asırdan beri her asırda 350 milyon insanlara hakikat yolunda rehberlik etmiş, akıl ve kalblere hidayet ışıkları serpmiş, onlara ebedî saadet ve selamet kapılarını açmış. Bu âlemin ve bu kâinatın ne olduğunu, bu mahlukat ve mevcudatın nereden nereye gittiğine dair muammaları halleden ve insan ve âlemin hilkatinin hikmetlerini beyan eden en büyük rehber üstad ise, işte bu hazine-i maneviye olan Kuran’dır. Mesnevî, Fütuh-ul Gayb ve emsali âsâr hep bu hazine-i maneviyenin eseridir. O güneşin lemaları, o denizin katreleridir. İşte Risale-i Nur’un da bu şems-i Kuran’ın bir tereşşuhatı ve leması olması o kadar muhal bir mesele midir ki, müddeî imkan görmüyor ve itiraz ediyor? İtiraz edebilir, fakat bizim şu veya bu esere kıymet vermemize karışamazlar. Evet biz Risale-i Nur’u seviyoruz. Onu hakiki ve riyasız bir din kitabı ve Kuran tefsiri biliyoruz. Kıymet ölçüleri ve hükümleri, vicdanî bir takdir meselesidir. Buna kimse müdahale edemez. Bediüzzaman’ı Risale-i Nur müellifi olmak hasebiyle zamanımızın en yüksek din âlimi biliyoruz. Din hakikatları aslâ dalkavukluk yapmadan ifade ve beyan eden bir hakikat adamı biliyoruz. Mücahid adını vermekliğimiz ise, memleket ve milletimizi tehdid eden imansızlık ve ahlaksızlık cereyanlarına karşı Kuran’ın sarsılmaz hakikatlarına dayanarak giriştiği müdafaa ve hizmet-i diniyesinden dolayıdır. Hürriyet-i diniye ve vicdaniyenin hükümran olduğu bir memlekette vicdanî kanaatlarından mesul olamayız. Bundan dolayı da kimseye hesap vermeye mecbur değiliz.

Muhterem heyet-i hâkime! Buraya kadar arzettiğim maruzatımda ve savcının zan veya tahmin ettiği ittihamlardan tamamen uzak, bizim Risale-i Nur’a, müellifi Bediüzzaman’a nasıl ve ne vecihle baktığımıza dair olan bu samimi ifadelerimizden ve bizzat suç unsuru gösterilen yazı ve tebriklerden de açıkça anlamış oluyorsunuz ki, bu ancak bir rabıta-i imaniye ve uhuvvet-i diniyedir. Eserleriyle bize imanî ders veren, İslam dininin yegane hak ve hakiki kurtuluş yolu olduğuna akıl ve kalbimizi ikna edip bu imanla ebedî bir hayat ve ebedî bir saadet müjdesini gösterip, bizim nihayetsiz mesut ve bahtiyar olmamıza vesile olan bir din âlimine karşı bu ancak bir teşekkür ve minnet ifadesidir. Bir eser müellifine karşı, o eserden istifadesine binaen haklı olarak talebesinin gönderdiği bir tek mektubudur. Amma “bu asrın hidayet serdarı, hakikat-ı Kuran’ın kahramanı ve fedakârı, âlem-i İslamın halaskârı” gibi tabir ve cümleler ise; mezkur maruzatımda arzettiğim, bu memleket ve millet ve İslamiyet aleyhindeki kökü ecnebîde ve yüzyıllarca nur-u İslamı söndürmek için çalışan, müfsid komite ve cereyanların manevî istilâ ve tahribatına karşı Kuran’ın hazine-i hakaikından elmas kılınçlar hükmünde delil ve hüccete istinad eden iman ve Kuran hakikatlarıyla mukabele etmesi ve şimdiki iktidarın ve hükümet erkânının ve bütün ilim adamlarının kanaat ve fikirleriyle sabit olup söyledikleri ve gazetelerde neşrolunan: “Kabul etmek lâzımdır ki, bizde lâiklik çeyrek asırdır din düşmanlığı, dine hücum suretinde anlaşılıp tatbik edilmiştir.” diye beyanatlar iktizasınca hakikaten eski iktidarın din üzerinde ihmalkâr ve gevşek davranmasıyla büyük bir boşluk yetişen gençliğin manevî kalkınmasında bulunduğu bedihî olmasıyla, işte bu ihmalkâr devirlerde bu Nur Risaleleriyle bu memleketin bir kısım ahalisi içerisinde dinî dersler neşretmesinden ve iman-ı tahkikî ile mücehhez kılmasından ve şimdi eserleriyle hem bu memlekette, hem âlem-i İslamda mezkur cereyanlara ilim ve manevî mukabele etmesi dolayısıyla ayn-ı hak ve mahz-ı hakikat, samimi bir görüş ve müslümanlığın hayrına matuf bir ifadeden ibarettir.

Bediüzzaman’ın tarihçe-i hayatı ve bütün fikir ve kanaatları meydandadır. Bütün esrarı, mektupları ve eserleri beş-altı mahkemenin eline geçmiş, tedkik neticesinde bütün kitapları ve mektupları iade edilmiş. Din hakikatlarıyla insanlara manevî hizmet etmekten ve imanın takviyesine çalışmaktan başka gayesi olmadığı tahakkuk etmiş. Ve zaten şu son otuz senelik hayatında daima inzivada ve yazdığı eserleri tashih ve tertip etmekten ve yanına bazan gelen dost ve kardeş müminlere bu risaleleriyle onların dinî istifadelerine çalışmaktan başka bir meşgalesi olmadığı bilmüşahede sabit olmuş. O zatın şu fikri ki: Bu zamanda İslamî hakaikın parlaması ferdler ve cemiyetler içinde İslamî şeairin yükselmesi ancak hakikatın beyanı ve isbatıyla, akıl ve kalblerin bu hakikata iknaıyla mümkün olabileceğini bütün yazdığı eserlerinde ileri sürmüş. Dinin şerefi, Kuran’ın hakikatı bunu emreder demiş. Vaktiyle buna dair sorulan bir suale: “Bu zamanda medenîlere galebe çalmak ikna iledir, isbat iledir, söz anlamayan vahşiler gibi icbar ile değildir.” cevabını yazmış. Ve “Bu asırda hakikat-ı İslamiyenin bütün dünya âfâkında parlaması kılıçla, kuvvetle olmayacaktır. Belki zihinleri ikna ile, delil ve hüccetin hiçbir mani tanımayan keskin kılınçlarıyla mümkün olacaktır.” “Bu zaman efkâr ve kulûbu istilâ eden birçok cereyanlar karşısında i’caz-ı Kuran’ın beyanıyla, yani Kuran’ın bir mucizesi olan, beşeri âciz bırakan vechesinin hakikatın izharı tezahürüyle olacaktır.” manasını ders vermiş, göstermiş olan bir din âlimine karşı ona Risale-i Nur’un müellifi hasebiyle bu manada söylenen halaskâr, fedakâr gibi tabirlerden başka bir mana aramak, vehimden başka bir şey değildir.

Muhterem heyet-i hâkime! Doksanına doğru yol alan ve artık hayatının son senelerini yaşayan bir din âliminden, onun bütün hayatında çekindiği ve şu son otuz senelik zamanda tamamen içtinab ettiği, âdeta şeytandan kaçar gibi kaçtığını söylediği siyaset canibinden bir hizmet beklemek veya tahmin etmek insafsızlıktan, evhamdan, daha doğrusu garazdan başka bir şey değildir.

Muhterem heyet! Kuran-ı Kerim’in hazine-i hakikatından çıkan, onun âyet ve hakikatlarının makulatla bu asrın efkârına ders veren bir eser müellifi, eseri bu dünyada kaldıkça, insanların istifadelerine vesile oldukça manen hayatta değil midir? Muallimlik ve üstadlık vazifesinde berdevam değil midir? İşte benim yüksek makamınıza istida olarak Ankara’dan gönderdiğim dilekçemde ve Bediüzzaman’ın eski eser ve mektubatından çıkarıp Büyük Cihad’a gönderdiğim bu yazılarım, cümle ve tabirlerim bu mezkur arzettiğim mananın ifadesidir. Resmen beraat ve iade kararı verilmiş bir eserin ilmî, fikrî, okuyanların istifadelerine vesile olmasından dolayıdır. Şüphesiz üniversitedeki gençlerin yazıları da aynen bu mananın ifadesidir, tahmin ederim. İşte savcının iddianamesinde bir şahsın nüfuzunu artırmak maksadıyla propaganda manasını verip suç unsuru addettiği yazıları mana ve mahiyeti budur. Eğer bu yazılar, bu kanaatlar farz-ı muhal bir suç unsuru addedilirse, buna mümasil pek çok eserlerin müelliflerine karşı, onları takdir ve tebrik mahiyetinde yazılan yazıların dahi bir suç unsuru olarak kabul edilmesi îcab eder. Heyhat! İmansızlık ve ahlaksızlık telkin eden, vatan ve milletin saadeti aleyhinde pek çok neşriyat, kitap ve mecmualar ve bunların muharrir ve müelliflerine ait hiç te onlara layık olmadığı halde takdir ve senalar lâiklik düsturu ile, hürriyet-i fikir ve vicdan prensipleriyle bir suç, bir kabahat sayılmıyor da, fakat bir din âlimine karşı, kanun önünde müteaddid beraat kararı almış, ilm ve irfan dersi veren, dinî, imanî dersler telkin eden ve bilmüşahede sabit olan bir Kuran tefsir ve müellifine karşı (haklı olarak) takdir ve tebrikleri, bu faideli hizmetinde hürmet ve teşekkürler, bir suç unsuru iddia edilip mahkumiyetimiz isteniyor. O neşriyat, propaganda kabul edilmiyor fakat bu imandan tevellüd eden yazılar, bir propaganda, aklımıza ve hayalimize gelmeyen surette bir propaganda telakki olunuyor ve savcı öyle iddia ediyor. Hem de altı ay evvel gazetelerde koparılan yaygaralar ve o zamanlar esen bir siyasî hava iktizasınca kanun, hak ve adalet ayaklar altına alınmak suretiyle, hiçbir şeye âlet olunmayan ve hiçbir tarafgirlik içine girmeyen ve şu kâinat nizamının bir zenbereği mahiyetinde bulunan hakiki adaletin hakikat-ı kudsiyesi bu ahval ve şerait içinde ne derece yerinde ve mümkün olup olmadığını heyet-i hâkimenin vicdanlarına havale ediyorum.

Muhterem hâkimler! Müddeiumumînin hâdiseyi ne derece kendi keyfine göre değiştirmek ve ayarlamak istediğine ve iddialarında şiddetli bir garaz ve şahsî husumetin hüküm sürdüğüne delil olacak iki büyük yanlışını ve hatasını arzediyorum. Tâ katî kanaatınız gelsin ki; bu savcı garaz bulutlarıyla muhat olmuş, insaf ve izânı ayaklar altına alınmış bir durumla iddialarını yapıyor.

### Birinci hatası

Said Nursî müdafaatındaki “Biz dost-düşman ayırdetmeyerek onun imanına hizmetle mükellefiz.” cümlesinde mükellefiyet tabirini bir mücadeleci zihniyetini ifade etmesi bakımından o zatın zihniyet ve karakterini gösteren bir delil olarak ileri sürüyor. Savcı eğer din âlimlerine Kuran’ın emrettiği emirleri ve buna dair âyetleri düşünse idi, bunu söyleyemezdi. Halbuki bu cümle ve mükellefiyet tabiri, çok yüksek ve hâlis bir niyetin ifadesidir. Ve bizzat bu cümle, sahibinin asılsız bütün isnad ve ittihamlarına en katî bir cevap teşkil ediyor. Ve Bediüzzaman’ın her türlü şahsî ve dünyevî hislerden, menfaat kaygısından uzak bulunduğunu bütün mana ve varlığıyla Allah’a müteveccih bir mesut halde olduğunu gösteriyor. Bu iman hizmetini Risale-i Nur’la insanların imanına hizmeti hiçbir şeye âlet etmediğini, şahsî hiçbir kâr ve maksadlara tâbi kalmadığını ifade ediyor. Ne olursa olsun biz yalnız imana hizmetle mükellefiz. Dost, düşman, muhalif ve muvafık kim olursa olsun imanına hizmet edeceğiz. Gaye ve maksadımız ve yegane meşgale ve vazifemiz imana hizmettir. O imanla o kardeşimizin, o vatandaşımızın ebedî saadet ve hayatı kazanmasına hizmet etmek, ölümün idam-ı ebedîsinden ve kabrin daimî zulümatından kendimizi ve onu kurtarmaya bu iman hizmetiyle vesile olmaktır. İşte savcının şahsî nüfuz temini iddiasını çürütecek hakikatlı bir müdafaamız binler cevabımızdan kendisinin bize göstermeğe vesile olduğu masumiyetimize delil cevabımızı arzederiz.

İşte aziz hâkimler! Biz Bediüzzaman’ı bunun için tebrik ediyoruz. İman hizmetini hiçbir şeye âlet etmediği için, rıza-i İlahîden başka hiçbir gaye ve maksad gütmediği için ve bunu bizzat hayatıyla, ahval ve yazılarıyla isbat ettiği için takdir ediyoruz. Bu iman hizmetinin mukabilinde ne dünyevî, ne şahsî hiçbir menfaat talep etmediği; değil bir menfaat talep etmek, belki manevî bir makam ve uhrevî derecelerden dahi istiğna etmek gibi bir âlî ahlakı gösterdiği için onun hâlis bir din muallimi olarak görüyoruz ve kabul ediyoruz. Ve bilhassa talebelerinin ve eserlerinden istifade edenlerin medh ü senalarından hakikaten kaçınmak istemesi ve çok defa o tavsifleri reddetmesi, onun hâlis bir din adamı ve iman muallimi olduğunun en katî hüccetidir.

Amma savcı iddianamesinde yazdığı gibi Sikke-i Gaybiye mecmuasındaki Kuran’dan, İmam-ı Ali (Radıyallahü Anh) ve Gavs-ı A’zam Abdülkadir-i Geylanî (Kaddesallahü Sırrahu) Hazretlerinin kasidelerinden istihraçlarla Risale-i Nur’u medh ü sena ediliyor. Risale-i Nur o istihraçlarla bu asırda bir hidayet güneşi olduğu belirtiliyor. Kuran’ın nurunu her tarafta neşredecek ve bütün beşer âleminde İslamî hakaikın neşrine bu Nurlar vesile olacak diye yazılan yazılar, o manevî zatların bu sözlerini, istihraçlarını beyan etmek, kendisini yalnız memleket çapında değil, bütün dünya üzerinde de bir din liderliği gibi göstermek manasına gelmez mi? diyen savcı sorabilir ve zaten iddianamesinde söylüyor. Buna cevap vermeden evvel, mükellefiyet kelimesinin ne olduğunu arzedelim.

Nasılki müddeiumumî bağlı oldukları adalet cihazının kendisine arzettiği vazifelerle mükelleftir. Kendisini kanunun bahşettiği salahiyet ve nüfuzla asayişin muhafazasına, asayişi ihlâl edenlerin cezalandırılmasını istemeye ve mahkemeye vermeye mükelleftir. Bazen o salahiyet ve nüfuzu yanlış kullanmak suretiyle, bizim gibi din hakikatlarıyla asayişe hizmet eden, fîsebilillah mahrumiyetten ve sıkıntılar içerisinde ve hiçbir kâr gözetmeyerek bu vatana, bu millet evladlarına hizmet eden, dine ve Kuran’a âcizane hizmet niyetiyle sa’y ü gayret eden masumların da yanlış mana vermek ve hilaf-ı hakikat ittihamlarla bu yüksek mahkemenin huzuruna getirmeğe ve aylarca hapishane köşelerinde bekletmeğe ve eziyet vermeye, bütün dinî kitap ve mecmualardan mahrum etmeye mükelleftir. Mükellef değil iken mükelleftir. Hem her memur bağlı olduğu kanunların kendisine verdiği vazifeyi îfa ile mükelleftir. Ve her insan, bağlı olduğu devletin kanunlarına itaatla mükelleftir. Aynen öyle de: Bir müslüman, iman ettiği Allah’ına, kulak verdiği Peygamberine karşı da bir takım vazifelerle mükelleftir. Yapıp yapmamak o ayrı mesele. Ve hele bir din âlimi, Kuran’ın mana ve hakikatına vâkıf bir din büyüğü ise Kuran’ın kendisine tahmil ettiği, emr ü ferman ettiği hitaplar gereğince onun manalarını beyan ve ifade etmekle, bilmeyenlere bildirmekle mükellef ve muvazzaftır. Bu onun hem akide, hem vazifesidir.

Şimdi bir din âlimi bu vazifesi gereğince Kuran’ın derslerini, imanın esaslarını bildiren bir eser yazsa ve hakikaten o eser halk kitlelerinde çok rağbet ve takdire mazhar olsa, biz onların menfaatlerine vesile olsak; sonra hükümet bu rağbet ve tezahürün mahiyetini tetkik etmek istese, fakat o zaman da bir kısım din düşmanları perde altında çalışarak bu imanî faaliyete mani olmak maksadıyla bir takım desiseler, yalanlar ve iftiralarla aleyhinde çalışıp adliyeyi tahrik etseler; bu din âlimi ve eseri ve eserini okuyanlar ve neşredenler mahkemeye verilse, neticede tetkik ve tahkikat sonunda yapılan isnad ve iftiraların asılsız olduğu tebeyyün edip mahkeme beraat ile neticelense ve memleketin en yüksek adalet cihazı olan Temyiz Mahkemesi o beraati tasdik etse, eserler iade edilse; sonra bu eserler pek çok yayılsa, pek çok insanların istifadelerine vesile olsa, hem o eserlerden hem o eseri okuyanların halinden ve ıslah-ı hal olmalarından hepsinin vatana, millete nâfi hale geldiği görülse ve çok uzun senelerde ve yüzer hâdisatta ve bütün tetkik ve taharrilerde o eseri okuyanlardan da tek bir kişinin dahi asayişi ihlâl edecek bir hareketi görülmemesi resmen sabit olmasıyla katî anlaşılsa, bu eser ve bu eserin müellifi her tarafta intişar eden bu risaleler asayişin teminine hizmet ediyor. Vatan ve milletin saadeti aleyhindeki menfî cereyanların tahribat ve manevî tehlikesinden vatan ve milleti kurtarmaya vesile olduğu tam tezahür ve tebeyyün etse, buna da hiç şekk ve şüphe kalmasa, fakat aradan uzun seneler geçtikten ve bu hakikat sabit olduktan sonra bir müddeî çıksa, Samsun savcısı gibi bütün bunlara göz kapayarak ve bu mahkemelerin beraat kararlarını nazara almayarak büyük bir mahkeme huzurunda “Bu yazılar halkı hükümet aleyhine teşvik ediyor. Bunun müellifi bu yazılarla halkı hükümet aleyhine teşvik eden ve asayişi ihlâl eden bir adamdır.” dese; mezkur hakikatlar ve inkar edilemeyen müşahede ve tahkikatlar gereğince bu müddeîye nasıl cevap vermek lâzımdır? Yüksek heyetin takdirine havale ediyorum. Müddeîye satırlarla, sahifelerle ve lisanlarla değil; mücessem nümuneler, müteaddid tahkikler ve kararlarla, bilmüşahede sabit olmuş hakikatlarla cevap veriyoruz. Risale-i Nur dünyada kaldıkça, okunup yazıldıkça, her tarafta rağbet ve tezahüre mazhar oldukça ve resmen intişarını gördükçe ve inşallah yakında bütün hükümet dairelerinde resmen yayıldıkça, bu iftirasının cevabını alsın.

Savcının Sikke-i Gaybiye mecmuasında dercedilen, eskideki nuranî zâtların Risale-i Nur hakkında söyledikleri medihlerinden Bediüzzaman’ın kendisini yegane Kuran tefsircisi olarak ilan etmesi ve yalnız bu memleket değil, bütün dünya üzerinde bir din liderliği olarak iddia etmesi manasını çıkarmasına karşı yine müdafaattaki Bediüzzaman’ın buna dair beyanları en katî cevaptır. O zatların takdirlerini şahsına değil, hizmet-i imaniyeye ve Risale-i Nur’la en ehemmiyetli bir zamandaki iman ve Kuran hizmetine atfediyor. “800 ve 1300 senelik azîm bir mesafeden görünen, o nuranî zatların nazarlarına ilişen, hizmet-i imaniyenin şahikasıdır. Yoksa Said gibi karıncalar değil.” diyor.

Muhterem hâkimler! Henüz Risale-i Nur’un telifi zamanlarında ve Nurların Isparta ve civarında intişarı ânında ve Bediüzzaman’la 120 talebesi çok ağır ittihamlarla Eskişehir hapsine getirildiği zamanda hapiste yazdığı ve kardeşlerine teselli mektubu olarak gönderdiği fıkralarından ibaret olan bu yazılar ve senalar hakkında Bediüzzaman diyor ki: “O zaman dinsizlerin müthiş desiseleriyle aleyhimizde bir imha planı hazırlandığı zamanda, kardeşlerinin kuvve-i maneviyelerini muhafaza ve onları meyusiyetten kurtarmak için ve hizmet-i imaniyenin hakkaniyetine dair Hazret-i İmam-ı Ali (Radıyallahü Anh) ve Gavs-ı A’zam’ın (K.S.) kasidelerinden kanaat-ı katiyyemle ümid ettiğim tebşirat ve tebrikleri ve o sıkıntılı yerde kardeşlerime bir teselli mektubu olarak gönderdim. Hem ben, hem onlar o tebşirat-ı maneviyeden büyük bir teselli bulduk. Fakat bunları neşretmedik. Saklıyorduk. Sonra Denizli hâdisesinde bunları da sakladığımız yerden bulup aldılar. Fakat mahkeme Risale-i Nur eczalarıyla beraber bunları da iade etti. Ve biz iade edilen bu risaleleri bir tahdis-i nimet olarak ve bu işaretler bizim şahsımıza değil belki Kuran hesabına onun bir tefsiri ve hakikatlarının bir tercümanı olan Risale-i Nur’a ait olduğundan neşrinde mahzur görmedik.” diyor.

Sayın savcı fehm ve izân buyursalar ki; o yazılar tâ 1930 senelerinde Risale-i Nur’un ilk intişarı zamanında yazılmış, bir derece istikbale ait ve tam tezahür etmemiş o zamanların mahsulü idi. O gün belki savcı onları bir hayal ve vehim addedebilirdi. Fakat şimdi o risalelerin işaretleri tahakkuk etmiş, o gaybî ihbarat tam tecelli etmiş. Risale-i Nur Kuran’ın hakikatlı bir tefsiri olduğu herkesçe tasdik edilmiş ve bu Nurlar her tarafta intişar edip pek çok insanlara ilim ve irfan sahasında en hakikatlı bir muallim olduğu bilmüşahede sabit olduktan sonra şimdi makam-ı iddianın eski zamana ait teselli mektuplarındaki işaret-i gaybiyeleri “Bediüzzaman için dünya üzerinde din liderliği iddia ediyor” demesi, yanlış anlamanın ve yanlış mana vermenin mahsulüdür. Sonra din liderliği ne demek? Bu dinin tek bir lideri vardır. O da Fahr-i Âlem Aleyhissalâtü Vesselâm’dır. Her asırdaki müceddid ise, o Fahr-i Âlem Aleyhissalâtü Vesselâm’ın getirdiği Kuran hakikatlarını, din esaslarını bulundukları asrın efkârına o asrın ilmî ve edebî seviyesine göre ders verir, izah ve isbat ederler. Vazifeleri o 1300 yıl evvel tulû eden Kuran güneşinin etrafında insanları saadet ve selamete teşvikten ibarettir. Onun dinine hizmetten ibarettir. İşte Risale-i Nur bu asırda Kuran hakikatlarını en güzel ders verip izah eden, akıl ve kalbleri ikna eden, bilmüşahede mahiyetiyle o şems-i Kuran’ın bir leması, onun bir mucizesi olduğunu gösteriyor.

Şimdi Pakistan’dan bir âlim gelse, bütün Risale-i Nur’dan bir takım Pakistan’a götürse veya Almanya’da İslamiyet’i tedkik eden bir talebe Nurlardan bir nüsha istese, takdir ve tebrik etse ve yine bir meraklı İngilizce’ye tercümeye başlasa ve hakeza buna mümasil garp âleminde ve İslam dünyasında Risale-i Nur intişara başlasa, bir takım müştakları bu eserin sair memleketlerde de neşrine çalışsalar, bundan Bediüzzaman’ın ne kabahatı var? Zaten o artık “ben vazifemi yaptım” diyor.

İşte muhterem heyet! Savcının i’zam ile şöyle böyle gösterdiği vaziyet, Risale-i Nur’un intişarıdır. Bediüzzaman’ın kendisini hizmetkar olarak gösteren, gösterişten, şöhret ve hodfüruşluktan kaçan bir kimsedir. Ve en ehemmiyetli dersi de ihlastır. Muvaffakiyetin esası ve hizmetin makbuliyeti de ancak bu ihlasla mümkün olabilir demekte ve bunu Yirmi ve Yirmibirinci Lemalarda ders vermektedir. Hattâ benim Mustafa Bağışlayıcı’ya gönderdiğim ve burada okunurken sizlerin dikkatinizi çeken bu yazılarda “benim imzamı neşretmeyin, ismimin çıkmasına lüzum yok, muvaffakiyetin sırrı budur” gibi cümleler dahi arzettiğim gibi o ders-i ihlasa âcizane bir zerrecik iktida etmek niyetinin mahsulüdür. Fakat garip bir tecelli ki, değil imzamız, ismimiz, bizzat şahsımızla, vücudumuzla Samsun’a isbat-ı vücud eyledik. Ve bu Samsun şehrini en evvel üç buçuk aylık hapishane şerbeti ve konservesi ile tanıdık. Hem öyle bir şerbet ki, esas gıda-yı manevîmiz olan bütün dinî kitap ve Hizbü’l-Kuran’dan dahi savcının marifetiyle mahrum edilmek şartıyla…

### Sonra savcının ikinci büyük yanlışı ki;

Masum bir din âlimi hakkında Peygamberin sünnetine tam ittibaını, “onun mukallidliği yaptığı” isnadıdır. Savcı bu derece müthiş, çok ağır bir ittihamı yapmakla güya Bediüzzaman’ın ne kadar feci ve mütezad bir yolda gittiğini ve bu zatı üstad edenlerin de ne derece cahil, kendini bilmez sapıklar olduğunu bu müthiş iftirasıyla mahkeme-i âlînize îma etmek istemiştir. Bir hukuk adamı için daima elinde kanun terazisi ile hayat-ı içtimaiyede müvazene ve intizamı muhafazaya memur bir müddeiumumî için bu derece bir müvazenesizlik göstermek, kendisi için olduğu gibi mensup oldukları hukuk mesleği hesabına da çok acıdır. İfrat ve tefrit sahasında çok yaman bir ihtisasa mâlik olduklarını gösteriyorlar ve uydurmalarla bir insan hakkında delilsiz ittihamlar yapabilmenin şaheser nümunesini izhar ediyorlar. A’lâ-yı illiyyîn tabir edilen makamat-ı âliyeye, rıza-i İlahî canibine doğru tayeran eden, uçan bir masum hakkında onun birden esfel-i safilîne sukut ettirecek en korkunç bir vasıfla tavsif etmenin zulümatı içinde bulunuyorlar. Delilsiz ve mesnedsiz ittihamlar yapan savcı delil getirsin. Yoksa hak hukuk müvacehesinde mesuldür. Peygambere tam mütabaata, “onun mukallidliği” namını vermek ne demektir? İşte o zat bütün 130 parça eseriyle Peygamber’in (A.S.M.) getirdiği din-i İslamın bir hizmetkarı olduğunu gösteriyor. Risalet-i Muhammediye Aleyhissalâtü Vesselâm’ın isbatına ve vukuuna dair pek çok risaleleriyle Resul-i Ekrem Aleyhissalâtü Vesselâm’ın şu kâinat hâlıkının en sevgili abdi, resulü olduğunu, onun nev-i beşere gönderilmiş en büyük üstad, en doğru rehber, en sadık muallim, en hakiki irşad edici, ders verici bir vazifede bulunduğunu ve o zatın getirdiği İslamiyet hakikatıyla şu âlemdeki maksadlar, mahlukat ve mevcudatın yaratılışındaki gaye ve neticeler tezahür edip anlaşıldığını, insaniyetin hakiki mana ve mahiyetinin ne olduğunu, yani insan bu dâr-ı fâni ve insanın emel ve arzularına kâfi gelmeyen bu muvakkat âlem için yaratılmadığını, belki kuvveler, maddî manevî cihazları başka âleme müteveccih ve ebediyeti istediğini, insan câmi mahiyeti ile küllî istidadıyla, emel ve arzularıyla ebediyeti isteyen, ebede namzed, ebedî ve bâki bir Zât-ı Akdes’in âyinesi, dost ve sevgilisi olduğunu ders verip gösterdiğini, böylece Peygamber Aleyhissalâtü Vesselâm’ın bu İslamiyet hakikatıyla insaniyete ebedî bir hayat ve saadet müjdesini getirmekle beşeri ebediyen kendisine minnettar eden bu mana ve mahiyetiyle yani risalet-i Muhammediyedeki (A.S.M.) hakikat-ı Muhammediye Aleyhissalâtü Vesselâm’ın âlemin sebeb-i hilkati ve neticesi ve en güzel meyvesi olduğunu ve beşerin iki cihanda saadetini netice verdiğini gösteriyor. İşte Bediüzzaman Risale-i Nur’la Peygamberin (Aleyhissalâtü Vesselâm) nübüvvetini, onun getirdiği İslamiyet dininin hak ve yegane kurtuluş yolu olduğunu ders verip isbat ve izah ediyor.

Buna dair hadsiz delillerden bir delil-i mücessem olarak huzurunuza bir suçlu olarak sevkedilen, yıllarca körpe dimağına dinsizlik neşriyatı telkin edilmiş ve onun tesiriyle uçuruma yuvarlanan, sonra Risale-i Nur’la hakka yönelen, karşınızdaki bu maznun-u masumdur. Evet ben imanı, imanın esaslarını Risale-i Nur’dan ders aldım. Allah’a imanı, Peygamber’in (A.S.M.) nübüvvetine, sıdkına imanı ve o Peygamber’in (A.S.M.) getirdiği İslamiyet hakikatlarının hak ve doğru olduğunu, beşerin iki cihanda saadetini tazammun ettiği, netice verdiğini ve insan iman etmekle ve güzel ameller işlemekle ebedî bir hayata, ebedî bir saadete nail ve namzed olduğunu bu Nurlardan ders aldım. Taklidî değil, tahkikî olarak akıl, fikrim ve kalbimle tasdik ettim. İman ve idrak ettim. Hadsiz inşirah ve saadeti kalbimde buldum. Ve Allah’ın bu ihsanına karşı âcizane bir teşekkür ve mukabele niyetiyle rıza-i İlahî ve rüyet-i cemalullah denilen tasavvur ve hayalin kuvvetinde bir kudsî gayeyi ideal edindik. Risale-i Nur’la Üstadımın arkasında ve kardeşlerim arasında vatan ve millete, İslamiyet ve insaniyete hizmet etmeye azmettiğimi yazılarım ifade ve harekatım da bu niyetin neticesi ve ifadesi olduğunu, dini ve dinî hissiyatı şahsî nüfuz teminine âlet etmek gibi dinen de mezmum ve memnu, süflî hallerden bütün kuvvetimle kaçtığımı; dini değil âlet etmek, bilakis her şeyini, maddî manevî bütün varlığını dine âlet ve hizmetkar kılan Üstadım Bediüzzaman ve talebeleri gibi, küçük istidadım nisbetinde ben de her şeyimi dine hizmetkar ve tâbi kılmaya çalıştığımı, böylece mahkeme-i âlînize arzederim.

Türk Ceza Kanunu’na göre bir suçun teşekkül edebilmesi için suç unsurlarının bulunması lâzımdır. Ceza doktrinine ve Ceza Kanunu’na göre iki türlü unsurun bulunması lâzımdır:

1- Manevî unsur ki, geniş manasıyla kasdı içine alır.

2- Maddî unsur ki, vakıalardır. Yazdıklarımızda ve yazılarda asayişe ve adalete aykırı olarak hareket etmek ne kasd olarak, ne de maddî vakıa olarak bulunmaz.

**Hulasa:** Yukarıdan aşağı zikretmiş olduğum müdafaatımın tamamen hakikatlara uygun bulunduğunu teemmül buyurulsa, ortada memleket, millet ve devlet aleyhine işlenmiş hiçbir suç olmadığı gibi, Risale-i Nur’un hakiki şakirdleri bizler memleketin her köşesinde din, iman, ahlak ve fazilet fikirlerinin intişarı suretiyle hem insanlığa hizmet, hem de asayiş ve emniyetin muhafazasına hâdim bulunduğumuz ve başka gaye gütmediğimiz, ortada mevcud hâdisattan anlaşılacağı gibi, çok zabıtaların kanaatlarıyla da müsbettir. Şu halde Ceza Kanunu’nun 163’üncü maddesini alâkalı bulunduracak hiçbir suç yoktur. Sırf Anayasa Kanunu’nun 70’inci, 85’inci maddelerinin bahşetmiş olduğu tabiî hakkımız bulunan şahsî masuniyet-i vicdan, tefekkür, neşir ve mensup olduğumuz din ve mezhep ve telakki-i içtihadın serbestîsinden ibarettir. Bu sebeple beraetimize karar buyurulmak suretiyle izhar-ı adaletinizi saygılarımızla dileriz.

*2/6/953*
*Samsun Cezaevi’nde mevkuf*
*Mustafa Sungur*
