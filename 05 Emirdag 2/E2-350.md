---
title: "Emirdağ-II 350 : İstanbul Üniversitesi Nurcularının bir mektubu"
no: 350
id: "E2-350"
konu: "İstanbul Üniversitesi Nurcularının bir mektubu"
bolge: "Emirdağ-II"
donem: "Emirdağ 2 Dönemi"
date: 
yazar: "Said Nursî"
---

# Emirdağ-II 350 : İstanbul Üniversitesi Nurcularının bir mektubu

<p class="arabic" dir="rtl" title="Meal: “Subhân Allah’ın adıyla” * “Hiçbir şey yoktur ki O'nu hamd ile tesbih etmesin” [İsrâ 17:44]">بِاسْمِهِ سُبْحَانَهُ * وَاِنْ مِنْ شَىْءٍ اِلاَّ يُسَبِّحُ بِحَمْدِهِ</p>

<p class="arabic" dir="rtl" title="Meal: “Allah’ın selâmı, rahmeti ve bereketleri, üzerinize olsun.”">اَلسَّلاَمُ عَلَيْكُمْ وَرَحْمَةُ اللّٰهِ وَبَرَكَاتُهُ</p>

Çok aziz, çok mübarek ve çok müşfik Üstadımız Hazretleri!

**Evvelen**: Bütün hayatını iman ve Kur’an hizmetine vakfeden, muvazzaf bulunduğu kudsî ve İlahî hizmetin aşk, vecd ve coşkunluğu ile mütemadiyen çalışan.. vazifeyi yapıp vazife-i İlahiyeye karışmamak sırrıyla tam Peygamberimizin (A.S.M.) yolunu takip eden.. ruhu kadar ve ondan daha fazla sevdiği talebelerine de aynı yolu tavsiye edip ders veren.. insanlığın en yüksek mertebelerinde son derecede ince bir hassasiyetle bağlı bulunduğu kendi öz vatanını ve oradaki akrabalarını sırf Nur hizmeti için arayamayan ve dünya işlerini tamamen terkedip iktisad ve bereketle yaşayan.. en büyük haz ve zevki Risale-i Nur’da bulan ve onun dersiyle talebelerine “İnsanlar âlem-i gaybdan âlem-i şehadete imtihan için gelmişler ve yine rücu’ edeceklerdir. Bu dünya dâr-ül mükâfat değildir. Hem yeknesak istirahat döşeğindeki hayat, şerr-i mahz olan ademe yakın olduğundan ezici, sıkıcı, boğucu ve zevksizdir. Bütün çile ve tehlikelere rağmen memur-u İlahîlerin arkasından gitmek ve âlem-i şehadete gönderilmiş birer vazifedar sıfatıyla en ulvî zevkleri tadarak tefekküre dalmak gerektir.” diye pek çok hakikatları isbat ederek saadet ve selâmet yollarını öğreten.. kahraman ve mübarek ve dâhî Üstadımızın hürmet, muhabbet ve en coşkun şevk ile el ve ayaklarından öper ve o büyük Üstadımızın Cenab-ı Hak’tan aynı yolda daima ve yılmadan yürüyebilmek için Zât-ı Zülcelal Velkemal Hazretlerinden bizim için duada bulunmasını ve himmetlerini eksik etmemesini rica ve istirham ederiz.

**Sâniyen**: Çok kıymetli Üstadımız Efendimiz Hazretleri! Dua ve himmetinizle muvaffak olacağız diye giriştiğimiz bir teşebbüsle Meclis-i Mebusan’daki kıymetli mebuslarımıza tarihçe-i hayatınızı göndermek için yazdığımız mektubu müsaade ve münasip buyursanız bütün tarihçe-i hayat nüshalarının başına ilave edeceğiz ve çabuk teksiri için de mektubun bir suretini Nazif Çelebi’ye göndereceğiz. Bizim şimdi göndereceğimiz nüshalara bu mektubu daktilo ile yazdık. Emir ve ferman Hazret-i Üstadımızındır.

**Sâlisen**: Hâfız Emin Ağabeyimiz vasıtasıyla mübarek selâmlarınızı aldık ve sevinçlerle kabul ederek Allah razı olsun dedik.

Sevgili Üstadımıza sıhhat ve âfiyetler dilerken, cümlemiz el ve ayaklarınızdan tekrar öperek müsaadelerinizle yazılarımıza burada son veririz kıymetli Üstadımız Efendimiz Hazretleri.

*Dualarınıza her zaman muhtaç, kusurlu talebeleriniz*
*İstanbul Üniversitesi Nurcuları*
