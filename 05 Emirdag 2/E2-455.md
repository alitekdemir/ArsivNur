---
title: "Emirdağ-II 455 : Talebelerin, nur faaliyetleri için Üstad’dan izin istekleri"
no: 455
id: "E2-455"
konu: "Talebelerin, nur faaliyetleri için Üstad’dan izin istekleri"
bolge: "Emirdağ-II"
donem: "Emirdağ 2 Dönemi"
date: 
yazar: "Said Nursî"
---

# Emirdağ-II 455 : Talebelerin, nur faaliyetleri için Üstad’dan izin istekleri

<p class="arabic" dir="rtl" title="Meal: “Subhân Allah’ın adıyla” * “Hiçbir şey yoktur ki O'nu hamd ile tesbih etmesin” [İsrâ 17:44]">بِاسْمِهِ سُبْحَانَهُ * وَاِنْ مِنْ شَىْءٍ اِلاَّ يُسَبِّحُ بِحَمْدِهِ</p>

<p class="arabic" dir="rtl" title="Meal: “Allah’ın selâmı, rahmeti ve bereketleri, üzerinize olsun.”">اَلسَّلاَمُ عَلَيْكُمْ وَرَحْمَةُ اللّٰهِ وَبَرَكَاتُهُ</p>

Aziz müşfik Üstadımız Efendimiz Hazretleri!

Yüksek emirleriniz mûcibince hareketle İstanbul’a geldim. Abdülmuhsin ve Hâfız Emin Bey’lerle yaptığımız istişare mûcibi sizlere arz ediyoruz:

1- Nazif Bey’le kardeşinin tavassutuyla Almanya’da Kur’an-ı Kerim’in iyi bir şekilde bastırılması ve ciltlenmesi daha münasip ve ucuz ve iyi olacağını ve gümrük resmî alınmayacağını söylemeleri üzerine biz de gayet münasip gördük.

2- Kuran-ı Kerim’in tabı için burada teraküm eden 500 siz Üstadımızdan, 2120 Adapazarı’nın, cem’an 2620. Nazif Bey’e makbuz mukabilinde kasada karıştırmadan muhafaza edilmek üzere verilmiştir. Bu hareketin muvafık olup olmadığı hakkında siz Üstadımızın emirlerini bekliyoruz.

3- Volkan Gazetesi’nde son zehirlenme hâdisesinin yazılacağı ve bademâ bir sahife Risale-i Nur’un Sözler’den başlamak üzere neşri yapılacaktır. Abdülmuhsin ve Hâlid ve Emin bu işi vazife bilmişlerdir. Emirlerinizi süratle bekliyorlar.

4- “Kur’an nedir?” yazınızın Arabçaya tercümesi için teşebbüsüne başlayalım mı? Yazanlara örnek için birinci cüz dâhil birkaç cüz münasipse gönderilmesi, Üstadımızın mübarek arzularına vâbestedir.

5- Hacı Nazif Bey’le Ali Rıza Cansu da birbiriyle istişare ederek mucizeli Kuran’ın iyi bir şekilde tabı için çalışacaklardır. Bu sebeble tashihli Kuran-ı Kerim’in de tam otuz cüzünün buraya gönderilmesi ve Hacı Nazif Bey’in kasasında muhafaza edilmesi ve tabına iştirak edecek müslüman tüccarların bu mübarek âyetleri gözleriyle görmeleri, bir an evvel mucizeli Kuran’ın tabına sebeb olacaktır.

6- Hamid Çağal isimli ateşli ve müslüman bir avukat, arzu ederseniz Avukat Mihri Bey’le birlikte davanızı takip etmek üzere vekaletinizi istiyor. Zât-ı âlînize bera-yı malûmat arzediyoruz. Emir Üstadımızındır.

Mübarek el ve ayaklarınızdan öperek sıhhat ve âfiyetinizi Cenab-ı Hak’tan dua etmekteyiz. Dualarınızı bekleyen çok kusurlu talebeleriniz

*Salahaddin, Muhsin, Emin*
