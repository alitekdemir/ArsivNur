---
title: "Emirdağ-II 588 : İslam Dünyası gazetesinde neşredilen makale"
no: 588
id: "E2-588"
konu: "İslam Dünyası gazetesinde neşredilen makale"
bolge: "Emirdağ-II"
donem: "Emirdağ 2 Dönemi"
date: 
yazar: "Said Nursî"
---

# Emirdağ-II 588 : İslam Dünyası gazetesinde neşredilen makale

<p class="takdim">[İslam Dünyası ceridesinin 17/10/95 tarih ve 30’ncu sayısında Üstad Hazretleri hakkında neşredilen makalesidir.]</p>

Üstad Said Nur, mütefekkir bir Türk tefsircisidir. Bütün hayatını ilme ve gerçek ilmin nurlarını ilim arayanlara sunmaya harcamış bir mübarek âlimdir. Nur Risaleleri adını taşıyan eserleri Kur’an’ın hakikatlerinden başka hiç bir mevzuu içine almamaktadır. Şunun bunun gözüne girmeyi istemez, doğruyu söylemekte kimseden çekinmez, Allah’tan ve Allah’ın emirlerinden başkasından korkmaz, medeni ve İslami cesaretin timsali bir kâmil insandır. Ömrü hakikat uğrunda mücadele ile geçmiş vatanın yükselmesinde vatan çocuklarına fazilet ve ilim aşılanmasından başka hiçbir gayeye yönelmemiştir.

Mason gizli imparatorluğunun ilhadı ve istibdadı propaganda aletinden başka bir şey olmayan İttihad ve Terakki komitesinin çok zulümlerine uğradı. Üstadı, kara kuvvet dedikleri körü körüne bir taassubun kışkırtıcısı olmakla suçlandırıp Harp Divanlarına verdiler. Ancak mütareke devrinin Nemrud Mustafa Paşa divanından daha beter olan o örfi mahkemeler, olanca vasıtalarıyla aradıkları halde Üstadı mahkum edecek hiçbir delil ve emare bulamayınca hükümlerini beraat biçiminde vermeğe mecbur kaldılar. Masumu Allah korur ve Allah’ın havl ve kudreti de insanları daima yener.

Üstad Said ondan sonra kendini büsbütün ilme verdi. Halk Partisi devirlerinde de İslam ilmi ve Müslüman âlemini yok etmek bütün prensiblerinin özü ve temeli olduğundan Said Hoca yine ithamlardan sürgünlerden kurtulamadı. Hepsine tahammül etti, kimseden bir şey istemedi ve beklemedi. Buna mukabil ilmini ve irfanını karşılığında hiç bir dünyevi mükafat beklemeden yaymağa devam eyledi. Nur Risaleleri incelendi araştırıldı fakat içinde devlet nizamlarını bozan veya halkı fitne ve fesada teşvik eden tek harf dahi bulunmadı, bulunamadı ama yine de sürgünde bırakıldı. Şimdi de bütün hayatında zorlamaya, baskıya, şahsi iradesini hakim kılmaya, şeflik zihniyetini ne bahasına olursa olsun yeniden hortlatmaya azm ve cezm eylemiş İnönü; İzmir’de irad eylediği ihtilal nutkunda Said Hoca’ya da çatmağa unutmadı. Ondan beklenen bu ve buna benzerleridir. Çünkü zulüm ve zulmet, nurdan korkar. Sabık milli şef Cumhuriyet Halk Partisinin zulüm ve zulmetinin mümessilidir. Bundan ötürü nura düşman olması pek tabiidir.

Said Hoca; ne şeyhlik iddiasındadır ne de tarikat kurmuştur. Onun tarikatı tarikat-ı Muhammediyedir. Tabiiyeti de saltanat-ı Muhammediyedir. Her şeyden evvel burası bilinmeli ve anlaşılmalıdır. Yani milli şeflik gibi sapık ve batıl tarikatın müridi olmaya tenezzül etmemiştir. 14 asır evvel Allah’ın kurduğu tarikat-ı İslamiye’nin tâbii ve hadimi olmuştur. Daveti kendi şeyhliği ve üstadlığı adına değildir. Allah’ın kitabına davet eyliyor. Ve ondaki hakikatleri öğretmek için istiyor. Onu aşıklandıran İslamiyet’in sönmeyen nurudur. Böyle olunca Milli Şef’in dünkü istibdadına boyun eğmediği gibi şahsında temsil eylediği “istibdadın insan haklarına yeniden musallat olmasını” istemeyeceği ve istenilmesinin doğru olmadığını daima olduğu gibi ilan ve beyandan korkmayacağı da bedihidir.

Rüzgara tükürenin balgamı suratına yapışır. Ve köpek denize tebevvül eylemekle deniz murdar olmaz. Tarih ve insanlar Nemrud’u, Firavun’u, Yezid’i nefretle andıkları kadar da Hazret-i Ömer’i, Fatih’i, Ebu Hanifeleri hatta ......leri hürmetle anmışlar ve anacaklardır. Kervan yürür! Geride kalanlar hüsranlarına ağlasınlar. Ve tabanlarını yağlasınlar!
