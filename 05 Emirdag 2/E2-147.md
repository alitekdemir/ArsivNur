---
title: "Emirdağ-II 147 : Mehmed Kayalar’ın mektubu"
no: 147
id: "E2-147"
konu: "Mehmed Kayalar’ın mektubu"
bolge: "Emirdağ-II"
donem: "Emirdağ 2 Dönemi"
date: 
yazar: "Said Nursî"
---

# Emirdağ-II 147 : Mehmed Kayalar’ın mektubu

<p class="arabic" dir="rtl" title="Meal: “Her türlü noksan sıfatlardan yüce olan Allah’ın adıyla.”">بِاسْمِهِ سُبْحَانَهُ</p>

<p class="arabic" dir="rtl" title="Meal: “Allah’ın selâmı, rahmeti ve bereketleri, üzerinize olsun.”">اَلسَّلاَمُ عَلَيْكُمْ وَرَحْمَةُ اللّٰهِ وَبَرَكَاتُهُ</p>

Canımdan çok aziz, mübarek, Üstadım Efendim Hazretleri!

Küfür ve dalalet hesabına güruh-u gafilûnun Risale-i Nur'a ve onun pek muhterem ve mübarek müellifi siz Üstadımıza ve Nurun kahraman talebelerine karşı giriştikleri taarruz, kalbinde bir zerrecik iman taşıyanları dahi en derin elemlere, ızdırablara sevk etmiş bulunuyor. Bu zümre-i la-yuflihûnun bilmeleri lazımdır ki; Risale-i Nur'a ve onun canımızdan aziz mübarek Müellifine ve hakiki nur talebelerine tevcih edilen her taarruz, her baskı bizleri ürkütmek, yıldırmak değil; bilakis Risale-i Nur hademeliğinde Kur'an-ı Azimü’ş-Şan hizmetkarlığında daha şiddetle sa'ye teşvik ediyor, teşci ediyor ve bizi onların etrafında topluyor. En büyük üzüntümüz mübarek sıhhatinizden haber alamamak endişesidir. Medresetü’z-Zehra'nın şimdilik sükutu, adem-i malumatımız hasebiyle vesile-i hüzün oluyor.

Pek Muhterem Efendim! Bağdat'tan kardeşimiz Ramazan adresimize gönderdiği iki makaleyi leffen arz ve takdim ediyorum. Risale-i Nur ile Türkiye'nin aksine olarak, hariç memleketlerin alâkalanması, ittihad-ı İslam nokta-i nazarından sürûr, gözyaşı; bizim için ise, hüzün, gözyaşı döktürdü. Bütün kardeşlerimizle birlikte mübarek el ve ayaklarınızı öper, dualarınızı istirham eyleriz Efendim Hazretleri..

*el-Bâkî Hüve’l-Bâkî*
*Aciz ve Günahkar Talebeniz*
*Mehmed*
