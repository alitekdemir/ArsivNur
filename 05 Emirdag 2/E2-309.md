---
title: "Emirdağ-II 309 : Tire Nur talebelerinin mektubu"
no: 309
id: "E2-309"
konu: "Tire Nur talebelerinin mektubu"
bolge: "Emirdağ-II"
donem: "Emirdağ 2 Dönemi"
date: 
yazar: "Said Nursî"
---

# Emirdağ-II 309 : Tire Nur talebelerinin mektubu

<p class="arabic" dir="rtl" title="Meal: “Her türlü noksan sıfatlardan yüce olan Allah’ın adıyla.”">بِاسْمِهِ سُبْحَانَهُ</p>

<p class="arabic" dir="rtl" title="Meal: “Allah’ın selâmı, rahmeti ve bereketleri, ebedî ve dâimî olarak üzerinize olsun.”">اَلسَّلاَمُ عَلَيْكُمْ وَرَحْمَةُ اللّٰهِ وَبَرَكَاتُهُ اَبَدًا دَائِمًا</p>

İman ve ihlâsın mücessem timsali aziz ve mübarek Üstadımız Hazretleri!

Risale-i Nur’un Anadolu hududlarını da aşarak geniş çapta intişara başlaması ile imanlarını taklitten kurtaramamış ve hatta “dünyayı dine tercih” rejiminin nesilleri idam-ı ebediye mahkum eden münkir metodlarının zehirli tesirleriyle günahlar içinde yuvarlanmakta ve materyalist felsefenin bataklılıklarında boğulmakta iken o mübarek Nurlardan biz acizler de Cenab-ı Hakk’ın sonsuz kerem ve inayetiyle istifade etmek fırsatını bulduk. Ve uzun yılların külçeleştirdiği kalın gaflet yorganının üzerimizden kalktığını müşahede ettik. Onun için Allah’ımıza hududsuz hamd ve şükür ediyoruz. Allah Celle Celâluhu sizden ebediyen razı olsun. Manevi bünyelerimizin teşekkül ve tahkiminde ve tamirinde Risale-i Nur’un icra ettiği müsbet ve yapıcı tesiri sayesinde insanlığımızın hakiki mana ve gayesini öğreniyoruz. Ağır yaralar almış aklî ve ruhî melekelerimizin Yaratan’ın istediği ve emrettiği yolda istimal etmek suretiyle tedavi ve inkişaflarına imkan bulduğumuzu ve karşılaştığımız her meseleyi hakikat terazisinde müvazene edebilecek şaşmaz ve sapmaz bir ölçüye sahib olduğumuzu görüyoruz.

Bu felaket ve helaket asrında kör maddeci ve sersem tabiatçıların ve onların ruhsuz mukallidlerinin açtıkları karanlık uçurumlarla dolu yollarda, elim akıbetlerinden bihaber perişan insanlığı, kainatın manevi güneşi Kur’an-ı Hakîm ve Din-i Mübin-i İslam’ın mübelliği Hazret-i Muhammed Aleyhissalatu Vesselam’ın gösterdiği ebedi saadete götürecek aydınlık cadde-i kübraya çağıran iman davanızın azameti ve hakkaniyeti artık tamamıyla sarhoş olmamış büyük kitleler tarafından tasdik edilmektedir. Devirler aşan mücadeleleriniz ve devamlı dualarınızla, ehl-i iman fedakarlarından meydana gelen Risale-i Nur’un şahs-ı manevisi maddi kuvvetlerin yıkamayacağı nurdan bir kale hükmündedir. Bugün Risale-i Nur şahs-ı manevisinin bayrağı altına girenlerin kalbleri İsrafil Aleyhisselam’ın sûru üfürülmüş gibi dirilmekte ve modelini Asr-ı Saadet’ten almış nurlu bir şahsiyet iktisab etmektedirler. Bunlar ferdî kemalatlarından ziyade içinde bulundukları cemaatin ve cemiyetin bütün ferdlerinin imanlarının kurtarılması ve tahkiki hale getirilmesi şiar edinen davalarını şahsiyetlerine eritmektedirler.

Pek geç kalmakla beraber bir seneden beri henüz hakiki talebeliğe layık olamayan, dualarınıza çok muhtaç (şayet kabul buyurursanız) biz aciz talebeleriniz muhitimizde Nurları neşretmeğe Cenab-ı Hakk’ın lütfuyla çalışıyoruz. Eğer bu davada bizim de ufak bir hizmetimiz olursa Allah’a kulluk vazifemizin bir kısmını yapmış olmanın bahtiyarlığına kavuşacağız. Cüz’î hizmetlerimize mukabil Cenab-ı Hakk’ın inayetiyle Risale-i Nur’un adeta kendi kendine neşrettiğini ve tanıttığını görüyoruz ve şükrediyoruz.

Ramazan-ı Şerifte Risale-i Nur’dan ders yapılması için camilerden umum halkın istifade etmesi hususunda istidâ ile resmen mahallî makamata müracaatımız yerinde görülerek Müftülüğün tayin ettiği ehliyetli bir hocanın yardımıyla haftanın muayyen gecelerinde Risale-i Nur okutulmuştur. Şimdi de istediğimiz zaman cami; cemaatimizin emrine amade olarak açık bulunmaktadır. Ayrıca kardeşlerimizin evlerinde toplanmak suretiyle mümkün olduğu kadar cemaatle okumanın feyzinden istifadeye çalışıyoruz. Eskimez yazıyı bilmeyen kardeşlerimiz de kısa zamanda bu noksanlarını telafi etmeğe çalışıyorlar.

Cihandeğer aziz ve sevgili Üstadımız! Bilvesile kurban bayramınızı tebrik eder bu mübarek hac günlerinin yakın bir istikbalde âlem-i İslam’ın uyanışlarının ve bu Nur etrafında ittihadlarının da bayramı olmasını Cenab-ı Hakk’a bütün kalb ve ruhumuzla dua ederiz. Ve yine rahmeti sonsuz olan Halıkımıza yalvarırız ki; size bu dünyada sıhhat, selamet ve tul-u ömür ile muammer eylesin ve ahirette cennet ve cemal-i bâ-kemalini müşahedeye müyesser eylesin. Âmin.

*Dualarınıza ziyadesiyle muhtaç,*
*Tire Risale-i Nur talebeleri adına manevi evlatlarınız,*
*Necati, Kemal, Rasin, Mustafa, Mustafa, Sami, Saim, Ali ve Mehmed*
