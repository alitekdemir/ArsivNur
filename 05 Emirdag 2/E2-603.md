---
title: "Emirdağ-II 603 : Dindar demokratlara bir tavsiye"
no: 603
id: "E2-603"
konu: "Dindar demokratlara bir tavsiye"
bolge: "Emirdağ-II"
donem: "Emirdağ 2 Dönemi"
date: 
yazar: "Said Nursî"
---

# Emirdağ-II 603 : Dindar demokratlara bir tavsiye

### Dindar Demokrat Kardeşlerime

12/7/952 Cumartesi günü biz Nur talebeleri Üstadımızın yanına gitmiştik. Biraz konuştuktan sonra Üstad Hazretleri bizden Demokrat Parti mensupları arasındaki tesanüdü sordular. Daha bizim cevabımızı almadan dedi:

Ben dindar demokratları Nur talebeleri gibi kabul ediyorum. Çünkü dindar demokratlarla Nurcuların gaye ve maksadları dünya cihetinde birdir. Fakat demokratlar arasında bazı ihtilaflar seziyorum. Bu vesile ile size parti kademelerinde vazife ve memuriyet alan kardeşlerimin birbirlerine karşı kıskançlık, kin, garez ve tahakküm hisleri beslemeden el ele verip İslamiyet, millet ve vatanın selameti uğrunda çalışarak muhalif partilere fırsat vermemek en büyük gaye ve maksadınız olmalıdır.

Dindar demokrat kardeşlerim üzerinize aldığınız vazifeleri maddi ve manevi mesuliyetini unutmayarak partinizin selameti namına fedakar ve feragat-i nefis sahibi olmanızın bir vatan borcu olduğunu hiçbir zaman unutmamanız icab eder. Çünkü hadis-i şerife göre <span class="arabic" dir="rtl" title="">سَيِّدُ الْقَوْمِ خَادِمُهُمْ</span> yani ***“Bir kavmin seyyidi, emiri, reisi o kavmin hizmetkarıdır.”*** Hizmetkarlıkta asla kıskançlık olmaz. Bilakis din kardeşinin kendinden daha iyi olmasını ve senin vazifeni bile elinden alsa yine onu kıskanmayarak maddi ve manevi çok mesuliyeti olan vazifenden seni kurtardığı için o kardeşine müteşekkir olarak Allah’a şükretmen ve halfinde muvaffak olması için elinden gelen yardımı esirgememen insanlık icabıdır. Çünkü demokrasinin esası kıskançlık değil, samimiyet ve tesanüttür. Dindar demokratların vazifesi ise; millete hizmetkarlıktır. Bunun için bundan 50 sene evvel Ahrar namındaki partiyle İttihad-ı Muhammedî ile beraber ben İttihadçılara cephe aldığım münasebetle; şimdi taraftarlarım olan dindar demokratlar yardım etmeyi ve bugünkü durumu için ihtiyacı olduğunu hissettiğim Afyon vilayeti sınırları içinde bir müddet daha kalmayı ve demokrat partiye yardım etmeyi münasip gördüm. Onun için dindar demokrat parti mensupları kıskançlık kin ve garezi bir tarafa bırakarak birbirlerinin ufak tefek kusurlarını affetmelerini vatan, millet ve İslamiyet’in selamet ve saadeti namına aralarında tam bir tesanüd ve birlik kurmaları kendi partilerinin menfaatleri icabı olduğunu hatırlatmak istiyorum.

[^1] : Medar-ı ibret bir hikaye: Bedevî aşiretlerinden Hasenan aşiretinin birbirine düşman iki kabilesi varmış. Birbirinden belki elli adamdan fazla öldürdükleri halde Sibkan veya Hayderan aşireti gibi bir kabile karşılarına çıktığı vakit o iki birbirine düşman kabile aralarındaki eski kin ve adaveti unutup, birleşerek omuz omuza verip hariçten kendilerine gelen tehlikeyi def edinceye kadar dahili adaveti hatırlarına bile getirmezlerdi.

İşte ey dindar demokrat kardeşlerim partinize karşı tecavüz vaziyeti almış muhalif partiler ve gizli düşmanlarınız olduğunu bilirsiniz. Bu gizli muhalif ve sinsi düşmanlarınıza karşı el ele verip müdafaa vaziyeti almakta iken onların hücumunu teshil etmek ve dindar demokratların arasına girmeleri için kapıları açmak hükmünde olan garezkarlık ve adavetkarane inatta ısrar etmek hiçbir cihetle dindar demokratlara yakışır mı? O düşman grupları her fırsatta sizi yok etmek için gizli perde ve maksadlar arkasında var kuvvetleri ile çalıştıkları bariz bir hakikattir. Bütün düşmanlarınıza karşı aranızda yapacağınız birlik, tesanüd ve kuvvetli silah dindar demokratların ittifakıdır. Dindar demokratların teşkil ettiği bu muhkem kaleyi sarsmak ne kadar hilaf-ı vicdan ve ne kadar hilaf-ı maslahat-ı İslamiye olduğunu sizlerin bilmesi lazımdır.

Bir hadis-i şeriften anlaşıldığına göre ahir zamanda millet ve vatana hizmet etmek isteyen dindarlara mani olmaya çalışan bir çok dinsiz ve münafıklar olacak bu münafık grubu İslam’ın ve dindar demokratların tesanüdsüzlüğünden faydalanarak az bir kuvvetle dindarlara galebe etmek isteyecekler. İşte ey dindar demokratlar aklınızı başınıza alıp birbirinize karşı olan kıskançlık ve ihtilafı unutarak tesanüd ve ittifakla sinsi gizli düşmanlarınıza fırsat vermeyiniz.

*Mehmed Çalışkan, Hamza Emek, Seydi Koçer*
