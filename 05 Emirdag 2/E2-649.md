---
title: "Emirdağ-II 649 : Boyacıgillerin iftiralarına Şeref İnanır’ın cevabı"
no: 649
id: "E2-649"
konu: "Boyacıgillerin iftiralarına Şeref İnanır’ın cevabı"
bolge: "Emirdağ-II"
donem: "Emirdağ 2 Dönemi"
date: 
yazar: "Said Nursî"
---

# Emirdağ-II 649 : Boyacıgillerin iftiralarına Şeref İnanır’ın cevabı

<p class="takdim">[Kudret Gazetesinin 17 Temmuz 952 Perşembe günü Boyacıgiller imzasıyla çıkan başmakalesinde “Tarikatları Demokratlar İdare Ediyor” diye olan yazısına Büyük Doğu’nun cevabıdır.]</p>

**Evvela:** Ruhen böyle bir yazıdan hicab duydum. Tarikatlarla alakam yok. Ve bu zamanda imanı kurtarmanın ve muhafaza etmenin mümkün mertebe Allah’ın emirlerini yerine getirmenin ve Resulünün yolundan gitmenin kafi olduğuna inananlardanım. Halvetî tarikatını bilmem. Fakat herhalde muharririn yazdığı gibi değildir.

**Saniyen:** Bediüzzaman tarikatına gelince; böyle bir tarikatı ilk defa bu zatın yazısında okudum. Ben Bediüzzaman Said Nursi Hazretlerini pek yakından tanıyan bir kimseyim. Defalarca hususi sohbetlerinde bulundum. Ben bu necib Müslümanla ve milletimizin iyiliğine hizmet eden mübarek talebeleriyle içten temas ettim. Böyle bir tarikat neşrettiklerini ne ağızlarından işittim, ne de talebelerinde gördüm, ne eserlerinde okudum. Böyle bir tarikat varsa ulu orta şahıs veya mensup olduğu parti menfaatine yazmak olmaz. Delil göstermesi lazım. Bilakis Bediüzzaman bütün bu iftiralardan münezzehtir. O bugünün pek muhtaç olduğu dünya çapında bir allamedir. Büyük bir din adamıdır.

Eğer bu zavallı muharrir bu mübarek vatanımıza Allah’ın bir hediyesi olan bu zat ile yakından temas etse idi ve yüz otuz üç parça Risale-i Nur adlı eserlerinden bir tekini okumuş olsa idi bu iftirada bulunmuş olmazdı. Ve bu asil müellifin ne gibi bir hizmet peşinde koştuğunu ve hiçbir menfaat gözetmeden nasıl ifna-i vücut eylediğini anlar bu zata hayretle, hürmetle ve minnetle bakardı.

Artık bize kati kanaat geldi ki esasen tezatlar içerisinde yuvarlanan Millet Partisi bu gibi tezahürlerle kendisini daha iyi gösteriyor. Bugün dahilde ve hariçte milyonlarla Müslümanın ruhlarında yepyeni bir iman ve ahlak dersi veren bu mübarek zata karşı yalan söyleyen bir zavallıyı en ileri bir kimse gibi bağrına basan bir partiden yarın için ne bekleyebiliriz. Allah muhafaza etsin. Beni de bu parti ile bugüne kadar konuştuğum için affetsin. Bir başa geçseler Müslümanları kendi iftira ve şenaatlerine boyayıp çeşitli ittihamlarla mahvedeceklerini şimdiden gösteriyorlar.

27 yıldır Bediüzzaman ve eserleri çeşitli mahkemelerden geçmiş tarikatçılık ve bozgunculuk ve iffetsizlik hakkında tek emare dahi bulunamamıştır. Zavallı zu’munca Demokrat Parti’yi karalamak istiyor. Bediüzzaman tarikatı diye bir şey varsa lütfen izah etsin. Madem tahkikat etmişler. Memleketin nabzını yoklamışlar, meydana vazıh bir şekilde çıkarsınlar. Biz de ona karşı şunu iddia ederiz ki: Dünyanın ender yetiştirdiği bu ilim ve fazilet abidesi muhterem zat, “asrımız tarikat asrı değil hakikat asrıdır” diye birçok eserlerine yazmış. Ve hakikatin ne olduğunu açıklamışlardır. Birkaç dinsiz ve sizin gibi mevki hırsı gözlerini bürümüş birkaç zavallı müstesna Bediüzzaman bu necib ve asil milletin kalbinde layık olduğu yeri işgal etmiştir. Çünkü o yakınlarına iyilik, doğruluk, ahlak ve faziletten başka bir şey vermemiştir.

*İstanbul*
*A. Şeref İnanır*
