---
title: "Emirdağ-II 473 : Mustafa Sungur’un, milletvekillerine bir mektubu"
no: 473
id: "E2-473"
konu: "Mustafa Sungur’un, milletvekillerine bir mektubu"
bolge: "Emirdağ-II"
donem: "Emirdağ 2 Dönemi"
date: 
yazar: "Said Nursî"
---

# Emirdağ-II 473 : Mustafa Sungur’un, milletvekillerine bir mektubu

<p class="arabic" dir="rtl" title="Meal: “Her türlü noksan sıfatlardan yüce olan Allah’ın adıyla.”">بِاسْمِهِ سُبْحَانَهُ</p>

Aziz milletvekilleri, muhterem ağabeylerimiz Kasım Küfrevî ve Salahaddin Bey’ler!

Sizlerin bu milletin manevî tarihinde ve hayatında en aziz üstadları ve medar-ı iftiharları bulunan mübarek ecdadlarınızın namına ve onların yüksek şerefleri hesabına bir ehemmiyetli vazifenizi sizlere arzediyoruz.

Üstadımız Bediüzzaman Hazretleri’nin sizlere pek çok selâmları var. 40 seneden beri hayatını ona sarfettiği ve üç defa hapislere ve daima tecrid-i mutlakta işkencelere maruz kaldığı ve 15 defa zehirlendiği ve hayatının gayesi ve mahsulü ve meyvesi bulunan 133 parça Risale-i Nur eserlerinin bugünlerde beraatine veya müsaderesine Temyiz Mahkemesi’nde karar verilecektir. Afyon Mahkemesinin üç sene evvelki Nurları müsadere ve müellifini ve talebelerini mahkum eden kararını iki sene evvel Temyiz nakzetmiş ve “vaktiyle beraat etmiş ve iade edilmiş eserlerin neşri suç olamaz binaenaleyh mahkûmiyet kararı kanunsuzdur” diye Risale-i Nur’un müsaderesini ve talebelerinin mahkûmiyetini reddettiği halde Afyon Mahkemesi bir türlü beraatine karar vermeyerek muhakemeyi uzatmak yoluna gitti ve nihayet Af Kanunuyla bütün dosyalar ortadan kaldırıldı. Demokrat idarenin başa geçtiği zamanda hem mahkemeye hem Adalet Bakanlığı’na eserlerin iadesini taleb ettiğimizde, Adalet Bakanı Halil Özyörük hususi olarak iadesini mahkemeye yazmış, mahkeme tekrar bilakis müsadere kararıyla hem bize hem Halil Özyörük’e cevap verdi. Ve biz müsadere kararını tekrar temyiz ettik. İşte şimdi Temyiz’de tedkik edilmekte bulunan bu meselede hem İslâmiyetiniz, hem milletiniz, hem mübarek ecdadlarınız, hem sizlerin manevî pek yüksek şeref ve haysiyetlerinizin iktizası olarak bu ehemmiyetli vazifelerinizi takdir edersiniz. Biz sizlere yalnız haber veriyoruz.

Sizlerin çok kıymettar mübarek ecdadlarınızın yüksek şeref ve haysiyetiyle dolu kahramanlıklarını inkâr ile, o aziz evlâdları olan sizlere ve binlerce sizlerin akrabalarınıza ve dindaşlarınıza dinsiz zalimlerin işkencelerini hatırlatmağa lüzum yok. İşte Cenab-ı Hak o zalimlerin o zulümlerine mukabil yine sizi ecdadlarınızın içinde onların namına birer elmas kılınç ihsan ederek o zalimlerden zulümlerinin intikamını öyle aldı ve aldırttı ki, en müstahkem kalelerini ve muazzam cisimlerini parça parça etti ki, o elmas kılınç Kur’an-ı Hakîm’in manevî i’caz ve hakikatlarının bu zamanda bir mu’cize-i maneviyesi bulunan ve inayet ve himayet-i ilahî ile yüz binler nüshaları yüz binler şakirdlerinin kalemleriyle vatanın her köşesinde neşredilen bu müdhiş asrın müdhiş manevî yaralarına en hakiki ilaç ve önüne geçilmez bir cesamet ile her tarafa hücum eden dinsizlik ve masonluğa karşı en keskin silah ve bu asrın tabiiyyun ve fâsıkıyyun zulümatına karşı en parlak ziya olarak parıldayan Risale-i Nur’dur. İnşâallah yakın zamanda bu vatan ve milletin elinde dinî, içtimaî, resmî ve siyasî bütün hayatında en kuvvetli halaskâr ve bütün milletlere karşı mefahir-i âlîsi olarak yâdedilecek bir eserin müsaderesi ve bilhassa şimdi Demokrat idare zamanında hem vatan ve milletin aleyhinde hem Demokrat idarenin siyasetinin aleyhinde olacak ve milletin ve İslâmiyetin aleyhindeki gizli zındık düşmanlarının ekmeklerine yağ sürülmüş olacaktır.

Bazı muhterem milletvekillerine arzettiğimiz bu hakikatı, hususan sizler gibi fıtratları o hakikatın hamuruyla yoğrulmuş İslâmiyet kahramanlarına da arz ediyoruz ki; şimdi elinize geniş salahiyet bahşeden resmî vazifenizle Nur Risalelerinin müsadereden kurtulması hususundaki hizmetinizi rica ediyoruz. Sevgili Üstadımız dahi sizleri haberdar etmemizi bize emrettiler. Biz de size arzediyoruz. Hem hürmet ve selâm ederek muvaffakiyetinize dua ediyoruz. (12/11/1951)

*Nur talebeleri namına*
*Mustafa Sungur*

<u>Dosyalarımızın numarası:</u>

Baş Savcılık 8/466

Birinci Ceza 951/1870
