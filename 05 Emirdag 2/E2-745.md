---
title: "Emirdağ-II 745 : Bütün kardeşler Zühretü’n-Nur’un neşri ile meşguldürler (Halil Çalışkan)"
no: 745
id: "E2-745"
konu: "Bütün kardeşler Zühretü’n-Nur’un neşri ile meşguldürler (Halil Çalışkan)"
bolge: "Emirdağ-II"
donem: "Emirdağ 2 Dönemi"
date: 
yazar: "Said Nursî"
---

# Emirdağ-II 745 : Bütün kardeşler Zühretü’n-Nur’un neşri ile meşguldürler (Halil Çalışkan)

<p class="arabic" dir="rtl" title="Meal: “Subhân Allah’ın adıyla” * “Hiçbir şey yoktur ki O'nu hamd ile tesbih etmesin” [İsrâ 17:44]">بِاسْمِهِ سُبْحَانَهُ * وَاِنْ مِنْ شَىْءٍ اِلاَّ يُسَبِّحُ بِحَمْدِهِ</p>

<p class="arabic" dir="rtl" title="Meal: “Allah’ın selâmı, rahmeti ve bereketleri, üzerinize olsun.”">اَلسَّلاَمُ عَلَيْكُمْ وَرَحْمَةُ اللّٰهِ وَبَرَكَاتُهُ</p>

Çok sevgili, çok mübarek kıymetli kardeşim Ceylan efendi!

Evvela, arz-ı hürmet başta borcumuz olmak şartıyla en derin hasret ve sarsılmaz bir sevgi ile mübarek ellerinizden ve yeşil gözlerinizden tekrar tekrar öperim.

Oradan ayrıldığım günden yani makineyi aldığım günden itibaren sanki dünya meşgalesi içinde boğulan bir insanın azabı gibi manevî, kalbî bir azab içinde kıvranıyorum. Hususen sevgili Üstadımızın o ağır hastalığının bende bıraktığı tesir ile artık tahammülüm haricinde olduğu için tarif etmeme imkan yok.

Sevgili kardeşim! Son defa Üstadımızın biçare beşeriyete lütuf buyurup hakikaten pek çok münkirleri hiç şübhesiz ve tereddüdsüz yola getirip imanî yaralarına tam bir tiryak, zahiren küçük fakat hakikatte pek ehemmiyetli olan Zühretü’n-Nur risalesi kendine müştak yapmadığı kimseyi bırakmamıştır.

Sevgili kahraman kardeşim! Burada kimsesizlik yani sizsizlik insanda öyle hazin hal meydana getiriyor ki yani Risale-i Nur eczaları olmazsa insana teselli verecek hiç bir şey görünemiyor. Hakikaten ne baba, ne ana, ne kardeş, ne zenginlik insanın üzerinden bu hazin hali alamıyor. İnsanın kalbine ferah ve teselli verecek ve daima onun ile kalacak olan iman, ona da ancak Risale-i Nur’da rastlamak mümkündür. Bu imtihan meydanına gayet az ve çabuk, geçici bir ömürle geldik. Elbette her şeyden ziyade baki bir hayatın hazırlığı için ekmek ve su ihtiyacından daha ziyade Risale-i Nur’a ihtiyacımızın pek fazla olduğunu hissederek ona kopmaz bir bağla bağlanmamız lazım ve zaruridir.

Sevgili kardeşim! Burada bütün kardeşler Zühretü’n-Nur’un neşri ile meşguldürler. Kendimiz yetiştirmediğimiz için teksir ile çıkarılmasını bekleyenler pek çoktur. Eğer sevgili Üstadımız Zühretü’n-Nur’un ikinci makamını neşretmişlerse derhal gönderseniz bütün Nurcuları memnun edersiniz. Bizim Mektubat’ın son kısmı Isparta’ya benim götürdüğüm mektuba kadardır. Isparta’ya gidenden ve ondan sonraki mektuplar lazımdır. Eğer hazırsa derhal pederinizle gönderiniz. Ben burada daha dükkan bulamadım. Bakalım nasip nasıl ise öyle olur.

Kardeşim! Burası için hiç merak etmeyiniz. Bizim bütün merakımız sizlersiniz. Bu Perşembe günü Ahmed düğüne başlıyor. Beni de sağdıç yaptılar. Mustafa köylerde çalışıyor. Sizden aldığım emanetleri inşallah yakında göndereceğim. Bugün Ahmed Ufalı’nın kardeşi Yusuf vefat etmiş. Perşembe günü de İstanbul’da Hacı Cemal vefat etmiş. Bütün kardeşlerin başta sevgili Üstadımız olmak üzere bütün talebelere selam ve arz-ı hürmet edip ellerinden öperler. Bendeniz de yine sevgili Üstadımız başta olmak üzere bütün talebelere ve size en derin arz-ı hürmetlerimi sunar, hasretle ellerinizden öperim kardeşim.

*el-Bâkî Hüve’l-Bâkî*
*Aciz, biçare kardeşiniz*
*Halil*

***

1. Mektubun orijinali.
![[Emirdag2-745-HalilZuhretunnur1.jpg|300]]
![[Emirdag2-745-HalilZuhretunnur2.jpg|300]]

