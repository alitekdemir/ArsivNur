---
title: "Emirdağ-II 585 : Zonguldak Mebûsu Boyacıgiller’in iftiralarına cevap"
no: 585
id: "E2-585"
konu: "Zonguldak Mebûsu Boyacıgiller’in iftiralarına cevap"
bolge: "Emirdağ-II"
donem: "Emirdağ 2 Dönemi"
date: 
yazar: "Said Nursî"
---

# Emirdağ-II 585 : Zonguldak Mebûsu Boyacıgiller’in iftiralarına cevap

11 Temmuz 952 tarihli Kudret gazetesinde Zonguldak milletvekili Boyacıgiller imzasıyla intişar eden baş makale ve 18 Temmuz tarihli Hürses’de aynı makalenin iktibasen intişar ettiği ve yazılarda birtakım tarikatların yanında mevhum bir Bediüzzaman Tarikatı’nın icad edilerek bundan da bahis edildiği görülmüştür.

Devr-i sabıkta Üstadımız Bediüzzaman aleyhine “cemiyetçilik ve tarikatçılık” iddia ile beş mahkeme açılmıştır. Bu mahkemeler netice olarak Bediüzzaman’ın tarikatla alakalı hiçbir noktasını görememiştir. Mesleğinin tarikat olmayıp tarikat-ı İslamiye olduğu binnetice anlaşılmıştır. Bu sebepten Bediüzzaman’ın tarikatçılıkla ilgisi olmadığı kazıye-i muhkeme halini almıştır. Fakat maatteessüf bazı gizli İslamiyet düşmanlarının İslamiyet’e tarikat namını verip hakiki müslümanları bu yolda ezmeğe çalıştıkları görülmektedir.

Bediüzzaman ve talebelerine “Nurcu” denilmektedir ki meslekleri Sünnet-i Seniyye’ye tamamen uyarak feraizi yerine getirip kebairden sakınmaktır. Hatta üstadımız Bediüzzaman bir tek sünnet-i seniyyeye muhalefet etmemek için bidat taraftarlarıyla 28 senedir muaraza ederek inzivayı ihtiyar etmiş mütemadiyen azap çektiği halde sünnet-i seniyyeye muhalefet etmemek maksadıyla hiçbir bid’aya girmemiş ve talebelerine de “girmeyiniz” diye ders vermiştir. Şimdi böyle Kur’an-ı Hakîm’in Nurcular gibi hakiki fedakar talebelerini tarikatçılıkla ittiham etmiş ve aynı zamanda hak bir tarikat olan Halveti tarikatı gibi bir tarikata iftira etmek, onları da Nurcular gibi haksız olarak teşhir etmek ve dini kanaatleri Demokrat Parti’ye hücum etmek için siyasete alet eden adamın ya kalbi veya insaf ve insaniyeti bulunmaması gerektir.

Şimdiye kadar biz az Nurcular, Halvetilerden böyle şeni bir bid’akarlık işitmedik. Kul kusursuz olamaz böyle zındıka dalalet ve komünistliğin intişarı zamanında ahiretini düşünen ve imanını kurtarmak için bilmeyerek binde birkaç kişinin -makaleyi yazanın faraza dediği gibi- bazı bid’alara girmiş olsa da diğer yüzbinlerce masum saf ve temiz o tarikat erbabını teşhir ve onlara hücum etmeğe bir vesile olabilir mi? İslamiyet ve İslamîne bu isnadlar yakışır mı? Bir başyazarın tedkik ve tamik etmeden birçok insanları hilaf-ı hakikat olarak ittiham etmesi insaniyete yakışır mı?

Aynı zamanda makalede: “Halvetilerin havalide intişarı gibi Bediüzzaman tarikatı da mevcut imiş. Tahkikatıma göre eskiden bunlar zabıtadan korkarak gizlice ayin yaparlarken bugün devlet otoritesinden korkmadıkları, zabıta, idare ve adliye cihazının bu işe karışmadığını görerek işi aleniyete dökmüşler. Ve bu tarikata mensup olanların yüzde doksan dokuzu Demokrat Partili imiş ve bundan ötürü korkmadan ayin yapmağa cesaret ediyorlarmış.” deniliyor.

Ey biçare muteriz! Senin Bediüzzaman tarikatı dediğin İslam âleminde yüzbinlerce nüshaları pek faideli bir şekilde intişar eden ve İslamiyet ile alakalı her memlekette takdire mazhar olan Risale-i Nur’dur ki; hakiki bir Kur’an tefsiri bulunduğu dâhilde ve hariçte İslam âlimleri tarafından tahsin ve takdir ile kabul edilmiştir.

25 sene nisbeten gizli kalmasının sebebi; istibdad-ı mutlakın tazyikinden, dinsiz münafıkların mason ve komünistlerin ve eski parti müfritlerinin resmi bir kısım me’murları aldatıp zabıta ve adliyeyi pek haksız olarak aleyhe sevk ettiklerinden dolayı Nurlar gizli olarak intişar etmişti. Cenab-ı Hakk’a çok şükür şimdi Nurların kıymeti hükümetçe ve iktidar partisince de anlaşılmaya başlamış olup serbest olarak ellerde dolaşıyor. Ve herkes tarafından bu derslerden istifade görülüyor.

İşte bu muteriz; bu kadar aşikâr bu hakikati ne kadar acib ve garip bir surette tahrif ederek efkar-ı umumiyeye bu sathi tahkikinin ve tahrifinin neticesini açıklıyor.

*Hüsrev, Tahir, Nuri, Sungur, Hamza*
