---
title: "Emirdağ-II 600 : Bayram Yüksel’in, risalelerinin iadesi hakkında dilekçesi"
no: 600
id: "E2-600"
konu: "Bayram Yüksel’in, risalelerinin iadesi hakkında dilekçesi"
bolge: "Emirdağ"
donem: "Emirdağ 2 Dönemi"
date: 
yazar: "Said Nursî"
---

# Emirdağ-II 600 : Bayram Yüksel’in, risalelerinin iadesi hakkında dilekçesi

### C. Müddeiumumiliği Yüksek Makamına

### Islahiye

Adana tarikinde yolcu bulunan Ahmed Deveci’den müsadere edilen; büyük dahi mütefekkir Bediüzzaman Said Nursi Hazretleri’nin gayet yüksek ve parlak ve aklî, mantıkî, ilmî, imanî ders verip beşeriyeti dünya ve ahirette saadet ve selamet ve refaha kavuşturan ve Kur’an-ı Mu’ciz-ül-Beyan’ın bir mucize-i maneviyesi olup elinde bir elmas kılıç bulunan Risale-i Nur Külliyatında tevehhüm edilen hiçbir siyasi maksad ve gaye olmayıp sırf Kur’an ve iman hakikatlerinden ve rıza-yı ilahî kudsi maksad-ı esasisinden başka bir maksad ve gaye olmadığı güneş gibi parlak bir hakikattir. Bu münasebetle bir iki maruzatımı hulasaten arz edeceğim.

1- Risale-i Nur Külliyatı 130 parça gayet parlak risalelerden müteşekkil olup ilmî, imanî, aklî, mantıkî ders verip Kur’an-ı Mu’ciz-ül-Beyan’ın gayet yüksek bir tefsiridir. Hem Kur’an hakikatlerini Avrupa’nın müsbet ilimleriyle mezc ederek yeni asrın makûlatına göre ders veren.. ve beşeri dalalet ve cehalet bataklığından kurtaran.. ve mantıkî hüccet ve delil ve bürhanlarla “iman-ı billah ve nübüvvet ve ahiret” gibi erkân-ı imaniyeyi güneş gibi isbat edip ilan eden ve makûlatla ders veren.. ve bu vatan ve millet ve beşeriyet ve âlem-i İslam için büyük bir halaskâr olan.. Kur’an-ı Hakîm’den lemean eden Risale-i Nur; Anadolu ve âlem-i İslam ve garb memleketlerinin bir kısmında büyük bir iştiyak ve ihtiyaç ve takdirle okunup neşredilen ve yüz binler nüshalarının intişariyle ve milyonları aşan okuyucularının hüsn-ü hali göstermesiyle asayişin te’minine büyük faidesi olan ve komünizme karşı büyük bir cephe alıp bu vatan ve milleti manevi istilasına karşı Kur’an’ın hakikatleri ve imanın nurlarıyla mukabele eden bir eser külliyatıdır.

Hem bu zamanda Kur’an-ı Kerîm’in hakiki manasını herkese tam gösteren ve hiçbir şeye alet edilmeyen ve hiçbir kuvvete boyun eğmeyip mağlub olmayan ve herkesin imanını takviye ederek her kafaya ve kalbe o Kur’an’ın yasakçı ayetlerini birer zabıta ve asayiş memuru olarak diken, emniyet ve asayişi muhafazada gayet mühim bir vazife gören Risale-i Nur; elbette belaların ve musibetlerin de def’ine en makbul bir sadaka olduğu güneş gibi parlak, ay gibi bedihi bir hakikattir.

Sizin gibi hakikatbîn olanların da idrakiyle, böyle sırf gayesi uhrevi olan ve hiç siyasetle alakası olmayan Risalelerimizin iadesini zatınızdan beklerim.

2- Bütün hayatını vatan, millet ve beşeriyetin saadet ve selameti için feda edip Kur’an ve iman hakikatleriyle dinsizliğe karşı mukabele eden ve “Başlarımdaki saçlarım adedince başlarım bulunsa, her gün biri kesilse hakikat-i Kur’aniye’ye feda olan bu başımı zındıkaya eğmem ve bu hizmetten vazgeçmem.” diyen ve “Millet-i İslamiyetin selameti için değil dünyevi hayatımı, lüzum olsa uhrevi hayatımı dahi feda ediyorum.” diye kudsi davasını isbat eden ve Risale-i Nur’un hakaik-ı imaniye dersleriyle ve mahkemelerde beraati netice veren müdafaalarındaki Kur’anî hakikatlerle hayat-ı içtimaiyenin uhrevî ve dünyevî saadetine rehber olan hakaiki ders veren ve dolayısıyla asayişin ve emniyet-i umumiyenin te’minine en büyük bir vesile olan âlem-i İslam’ın halaskârı, Risale-i Nur’un tercümanı Üstadımız Bediüzzaman Said Nursi olduğu hamiyetperver zatların da tasdikiyle sabittir.

Üstadımız Bediüzzaman Said Nursi, eserleri ve talebeleriyle müteaddid defalar taht-ı mahkemeye alınmış, neticede: Risale-i Nur’da tevehhüm edilen hiçbir siyasi cereyan olmayıp sırf rıza-yı ilahi maksad-ı esasîsiyle Kur’an ve iman hizmetinden ibaret olup vatana, millete ve memlekete azim faidesi tahakkuk ederek mahkemelerden beraatlar kazanmış ve temyiz de tasdik ederek kazıye-i muhkeme haline gelmiştir. Temyiz mahkemesi bir kararında “Bediüzzaman Said Nursi, telif ettiği Risale-i Nur eserleriyle vatana, millete büyük faideler te’min edip İslamiyet’e hizmet eden” diye hakikatli kararı başka bir izaha lüzum bırakmıyor.

Denizli, İstanbul ve Ankara mahkemelerinin ve Mersin’in 954-17 esas ve 954-42 kararla aynı eserlere mezkur mahkemelerin beraatları, ve Ankara Emniyeti’nin bir Nur talebesinden umum risalelerden birer adet alıp getirmeleri ve mezkur mahkemelerin beraat kararlarına ve hiçbir gizli taraf olmayıp aşikar olmasına binaen bütün Risaleleri tekrar iade etmesini göz önüne alarak, bu vatan ve milletin halaskârı ve Kur’anî ve imanî bir sed olan Risalelerimizin iadesini talep ederim.

3- Yukarıda hulasa ettiğim musaddak hakikatlere binaen, kendi elimle yazdığım ve cilt için Ahmed Deveci ile gönderdiğim Lemalar Mecmuası’nı (birden otuz bire kadar) ve Zülfikar ve On ve Yirmi Yedinci Lemalar’ın iadesini, sermaye-i hayatımız ve halaskârımız olan bu çok kıymetli çok değerli risalelerimin iadesini saygılarımla arz ve istirham eylerim.

*24.10.955*
*Urfa Nur Talebelerinden*
*Hüsnü Bayram*
