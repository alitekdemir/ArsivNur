---
title: "Emirdağ-II 17 : Ezan-ı Muhammedî’nin tekrar arapça olarak okunması dolayısıyla bir mektup"
no: 17
id: "E2-17"
konu: "Ezan-ı Muhammedî’nin tekrar arapça olarak okunması dolayısıyla bir mektup"
bolge: "Emirdağ-II"
donem: "Emirdağ 2 Dönemi"
date: 
yazar: "Said Nursî"
---

# Emirdağ-II 17 : Ezan-ı Muhammedî’nin tekrar arapça olarak okunması dolayısıyla bir mektup

Aziz, sıddık kardeşlerim!

**Evvelâ:** Hem sizin, hem bu memleketin, hem âlem-i İslâmın mühim bayramlarının mukaddimesi olan, bu memlekette şeâir-i islâmiyenin yeniden parlamasının bir müjdecisi olan ezan-ı Muhammedînin (a.s.m.) kemâl-i ferahla on binler minarelerde okunmasını tebrik ediyoruz. Ve seksen küsur sene bir ibadet ömrünü kazandıran Ramazan-ı Şerifteki ibadet ve dualarınızın makbuliyetine âmin diyerek rahmet-i ilâhiyeden herbir gece-i Ramazan bir leyle-i Kadir hükmünde sizlere sevap kazandırmasını niyaz ediyoruz. Bu Ramazan’da şiddetli zaafiyet ve hastalığımdan tam çalışamadığıma sizlerden mânevî yardım rica ederim.

**Saniyen:** Benim son hayatımı Isparta havâlisinde geçirmek büyük bir arzumdur. Ve Nur Efesi’nin dediği gibi demiştim: “Isparta, taşıyla toprağıyla benim için mübarektir.” Hattâ 25 seneden beri beni işkence ile tâzip eden eski hükümete kalben ne vakit hiddet etmişsem, hiçbir zaman Isparta hükümetine hiddet etmeyip, o mübarek vatandaki hükümetin hatırı için ötekileri de unutuyordum. Hususan oradaki eski tahribatı tamirata başlayan hakikî vatanperverler olan Demokrat namında hamiyetli Ahrarlar, yani hürriyetperverler, Nur ve Nurcuları takdir etmelerine çok minnettarım. Onların muvaffakiyetine çok dua ediyorum. İnşaallah, o Ahrarlar istibdad-ı mutlakı kaldırıp tam bir hürriyet-i şer’iyeye vesile olacaklar.

**Salisen:** Bayramdan bir miktar sonraya kadar burada kalmaklığımın bir sebebe binaen lüzumu var. Bir iki ay sonra Medresetü’z-Zehra erkânlarının kararıyla ve İstanbul ve Ankara üniversitelerindeki genç Said’lerin de muvafakatiyle nereyi benim için münasip görürseniz orayı kabul edeceğim. Madem hakikî vârislerim sizlersiniz ve şahsımdan bin derece ziyade dünyada vazifemi de görüyorsunuz. Bu hayat-ı fânideki son menzili sizin reyinize bırakıyorum.

**Rabian:** Hem tebriklerini, hem şiddetli alâkalarını gösteren Ahmed Nazif ve Ahmed Feyzi ve Halil İbrahim ve Hasan Atıf ve Bucak’ta ve Eflâni ve İstanbul’daki Nurcuların mektuplarına benim bedelime sizler cevap verirsiniz, sizleri tevkil ediyorum.

*Said Nursî*

***

> 1. Demokrat Hükümetinin 16.6.1950'de Ezan-ı Muhammediyi i'lân etmesi üzerine, Hazret-i Üstad şu mektuptaki değerlendirmeyi kaydetmiş ve neşrettirmiştir. Bu mektup 1950 yılı Ramazanı içinde yazılmıştır. (Bkz. Bediüzzaman Said Nursi Mufassal Tarihçe-i Hayatı, c.3, s.1915)
