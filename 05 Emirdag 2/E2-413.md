---
title: "Emirdağ-II 413 : İşarat-ül İ’caz tefsiri hakkında"
no: 413
id: "E2-413"
konu: "İşarat-ül İ’caz tefsiri hakkında"
bolge: "Emirdağ-II"
donem: "Emirdağ 2 Dönemi"
date: 
yazar: "Said Nursî"
---

# Emirdağ-II 413 : İşarat-ül İ’caz tefsiri hakkında

<p class="arabic" dir="rtl" title="Meal: “Her türlü noksan sıfatlardan yüce olan Allah’ın adıyla.”">بِاسْمِهِ سُبْحَانَهُ</p>

Aziz sıddık kardeşlerim!

**Evvelâ:** Mübareklerin Medresetüzzehra namına bu defa bana getirdikleri Nur hediyeleri içinde merhum şehid Hâfız Ali’nin mahsus nüshasını, İşarat-ül İ’caz tefsirinde Hâfız Ali’nin tevafukat-ı harfiyesine dair çok güzel tevafukatlı işaret etmiş o tefsiri benim çok hoşuma geldi ve herşeyi bıraktım onu mütalaaya başladım. Gördüm ki: İşarat-ül İ’caz umum Risale-i Nur’un bir fihristesi, bir listesi ve o Nur bahçesinin bir fidanlığı ve sırr-ı i’caz-ı Kur’anın bir menbaı olduğunu gördüm. Gayet ince ve derin olduğu için şimdiye kadar âlimler pek azını anlamışlardı. Fakat kimin eline geçmiş ise fevkalâde takdir etmiş ve emsalsiz demiş. Hattâ Dârülhikmet’te merhum şâir Mehmed Âkif demiş ki: “En büyük âlim odur ki, bu tefsiri anlasın; değil ki emsalini yapabilsin.” Hakikaten ben de merhum Mehmed Âkif gibi derim. Dehşetli eski harb içinde avcı hattında bazen de at üzerinde îcazdaki i’cazın en ince münasebatını görmek, onlarla tam meşgul olmak ve koca dehşetli harbin tehlikesi onu müşevveş etmemek ve incimad derecesindeki soğuk içinde avcı hattında o incecik i’caz münasebetlerini herşeyden daha ehemmiyetli görmek, Eski Said’in hakikaten hizmet-i Kur’aniyede hârika bir fedakârlığıdır. Hattâ Yeni Said’in 30 sene bu acib zamanda gazeteleri okumamasını ve 10 sene İkinci harbi bilmemesini, sormamasını ve idam niyetiyle hapisliğinde Kur’an esrarını yazmaktan vazgeçmemesini ve bütün tehlikeleri hiçe saymasını; o Eski Said’in ilmî ve manevî fedakârlığını, Yeni Said’in bu 30 senedeki fedakârlığından daha hârika gördüm.

**Sâniyen:** Bu İşarat-ül İ’caz bir defa daha aynı tarzda ve kerametli kıt’ada tab’ etmek ve Arabistan, Pakistan gibi yerlere gitmek münasib görüldü. Fakat Eski Said’in îcazda i’cazı beyan ettiği ve en ince münasip belâgatı beyanı içinde gayet ince ve kısa îcazlı cümleleri bir derece izah veya Türkçe tercüme etmek lâzım geliyor. Eski kuvvet ve iktidarım kalmadığı için yalnız kendi başıma yapamayacağım. İnşâallah yakın bir zamanda Arabî bilen Nur kahramanlarından üç-dört talebe eski zamandaki Said’in talebeleri gibi yanıma gelip eski medresede gibi bir ders verip onlar da o ders içinde kısmen tercüme kısmen izah suretinde yazılmasını rahmet ve tevfik-i İlahîden niyaz ediyoruz. Arabîsini İstanbul tab’ edecek ve yazacağımız tercüme ve izahı Medresetüzzehra erkânları yazacaklar inşâallah.

**Sâlisen:** İzmir’de Mehmed Yayla ve Abdurrahman Bey’in makine ile hizmet-i Nuriye etmek niyetlerine yüz bârekâllah diye ruh-u canımızla onları tebrik ediyoruz. Onların ne yolda hareket edeceklerini de Medresetüzzehra erkânlarına havale ediyoruz. Bir de Kastamonu havalisi kahramanlarından Ahmed Kureyşî’nin ve leffen size görderdiğimiz mektubunda eski mebus oğlu Demokrat mebusu ikisi de Nur’un has talebeleri içinde kabul edildiklerini Ahmed Kureyşî’ye benim bedelime yazarsınız. Binler dua ve umuma selâm.

*el-Bâkî Hüve’l-Bâkî*
*Kardeşiniz*
*Said Nursî*
