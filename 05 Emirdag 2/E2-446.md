---
title: "Emirdağ-II 446 : Abdurrahîm Bezci’nin mektubu"
no: 446
id: "E2-446"
konu: "Abdurrahîm Bezci’nin mektubu"
bolge: "Emirdağ-II"
donem: "Emirdağ 2 Dönemi"
date: 
yazar: "Said Nursî"
---

# Emirdağ-II 446 : Abdurrahîm Bezci’nin mektubu

<p class="arabic" dir="rtl" title="Meal: “Her türlü noksan sıfatlardan yüce olan Allah’ın adıyla.”">بِاسْمِهِ سُبْحَانَهُ</p>

<p class="arabic" dir="rtl" title="Meal: “Allah’ın selâmı, rahmeti ve bereketleri, ebedî ve dâimî olarak üzerinize olsun.”">اَلسَّلاَمُ عَلَيْكُمْ وَرَحْمَةُ اللّٰهِ وَبَرَكَاتُهُ اَبَدًا دَائِمًا</p>

Muhterem Üstadım Bediüzzaman Hazretlerine!

Uzun zamandan beri beni Emirdağı’na çeken bir kuvvetin emrini yerine getirmek için didinirken, nihayet Allah’ın lütf u keremi ile bu içten içe doğan vazifeyi îfa etim. Dünya gözüyle aynelyakîn siz muhterem üstadımızı doya doya temaşa imkânını buldum. Ne büyük mazhariyettir ki, siz ulvi insanla Allah’ın bütün masiyet ve fenalıklardan masun tuttuğu o güzel Emirdağı’nın kırlarında tam bir safiyet havası içerisinde görmek ve görüşmek lütfunu istihsal edebildim. Hakk’a hamd ü sena olsun.

Sevgili Üstadım! Sizinle uzun uzun her bâbda ruhumun geçirdiği istihaleleri ve buhranları izale etmek maksadı için konuşmak aşk ü şevk ile oralara kadar koştum ise de, maalesef bu fırsatı temin edemedim. Fakat ne de olsa değil mi ki, siz muhterem zâtla yakından görüşebildim. Bu da bana yeter. Bundan böyle mektupla olsun hal ü ahvalimi size ifşa ile, derdimin dermanını istirham edeceğim.

Maddî ve manevî bakımdan bugüne kadar çok şey kaybettim. Zira gerçek mürşid bulamadım. Küfrün ve dalaletin şaşaalı, yaldızlı sefahet ve cazibesine kapılan nefsimi bir türlü o menhus yoldan kurtaramadım. Bu levs yüklü âlemin içinde bir hayli fırtına ve tehlikeler geçirdim. Boğulmak üzere iken aziz Üstadımızın, Kitabullah’ın iman hakikatlarına taalluk eden âyetlerini beliğ ifadelerle açarak Risale-i Nur Külliyatı adı altında ortaya atışı neticesi, işbu küfür ummanı…………iman nurunu havi hakikat nüktesini yegâne kurtuluş yolu olarak görüp ona sarılmağa karar verdim. İşte bugün Risale-i Nur’u mütalaa ettikçe bir hayli manevî sahadaki ruhumun buhranları izale olmakta. Bundan böyle bahtiyarım. Allah bütün Nur davasında koşanların yardımcısı olsun. İnandım ve iman ettim ki: Bu milleti bu badireden salaha, saadet-i ebediyeye ulaştıracak yegâne yol, İslâmın iman hakikatlarını havi Nurcuların yoludur. Artık bu kanaat ve düşünceden sonraki kararıma kat’î olarak fî-sebilillah bu mukaddes davaya son demine kadar hizmet etmektir.

Üstad Hazretleri! İçime öyle bir istek ve arzu doğuyor ki, bütün sermaye-i ömrümü iman hakikatlarını yayma yoluna hasrettim. Bütün meşgale-i sa’yim bundan ibaret olsun. Fakat bu sefer de ebeveynimin hizmetleri ve onlara bakmak ve dahi onların geçimlerini temin etmek meselesi ihmal olacak gibi bir hal önümde heykelleşiyor. Artık şu muhakkak ki; bu mukaddes davaya nasıl hizmet edebilirim, bu yolu gösterin. Beni irşad ediniz. Çok ama pekçok bîkesim. Ne olur aziz Üstadım benimle biraz meşgul olunuz da, bendeniz de bu kudsî dava bâbında rıza-i İlahiyeden hissedar olabileyim. Belki böylece gözümün önünde dağ silsileleri kadar ulu şekilde yükselmiş günahlarım tedricî eriyebilir. Nihayet idam-ı ebedîden saadet-i ebediyeye intikal edebilecek bir ruhun sahibi olabilirim. Huzur-u İlahiyeye onun rızasını hâmil çıkmak azmi ile çalışmak istiyorum. Beni ruhumun bu keşmekeşliğinden salaha inkılab ettirebilecek o feyizli ikaz, izah, irşad ve nasihatlarınızla tenvir etmenizi tekrar tekrar Allah rızası için istirham ediyorum. Daima dualarınıza bendenizi de dâhil ederek maddî ve manevi kurtuluş çarelerini lütfetmesi için Hâlık-ı Zülcelal’e benim için de dualarınızı esirgemeyin.

Bu mukaddes davaya hizmet ve duhul bâbında çok geri kalmış diye ifade ettiğiniz, o dalalet içinde yüzen İzmit’i inşâallah en ileri iman nuruyla müşerref olmuş beldeler safına ulaştırmak için çalışacağım. Esasen daha henüz faaliyete geçtiğim şu günlerde çok müsbet neticeler almış, çok geniş alâka toplamış bulunuyorum. Seyahatten dönüşümde Isparta’da Hüsrev Ağabeyimizden temin ettiğim Nur risalelerini âdeta burada kapış kapış elimden aldılar. Ve birçok kardeşlerimiz büyük bir hayranlık ve bağlılık izhar ederek okumaktadırlar. Sık sık İzmit’in Nurcularına dâhil olan kardeşleri hakkında siz Üstadımıza izahat vereceğim. Ramazandan sonra da buyurduğunuz gibi toplu şekilde haftanın muayyen günlerinde Risale-i Nur’u okuyarak içimizde bulunan kıymetli âlimlerimizle izah ede ede daima mütalaa edeceğiz. İzmit’te mevcud iki müderris ilim adamımız, Risale-i Nur’un Asâ-yı Musa ile Siracünnur’u okumakta olduklarını ve size karşı bağlılıklarının gün be-gün artmakta olduğunu zikretmeden geçemeyeceğim.

Mektubuma burada son verirken, kıymetli dakikalarınızı israftan ötürü affımızı diler, def’aten selâm ve muhabbetlerimle Cenab-ı Hak’tan sağlığınızı candan temenni ederim aziz Üstadım. (Adres: İzmit Alemdar Caddesi No: 9)

*Nur Talebelerinden*
*Abdurrahîm Bezci*
