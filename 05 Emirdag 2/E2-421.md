---
title: "Emirdağ-II 421 : Yeni Sabah Gazetesi’nin, Rehber’in tabını eleştirmesi hakkında"
no: 421
id: "E2-421"
konu: "Yeni Sabah Gazetesi’nin, Rehber’in tabını eleştirmesi hakkında"
bolge: "Emirdağ-II"
donem: "Emirdağ 2 Dönemi"
date: 
yazar: "Said Nursî"
---

# Emirdağ-II 421 : Yeni Sabah Gazetesi’nin, Rehber’in tabını eleştirmesi hakkında

Bir sene evvel yazılan mezkûr istidâda şimdi Rehber’in müsaderesine dair Yeni Sabah Gazetesi Rehber’in ikinci defa basılmasını müellifine medar-ı mesuliyet gösteriyor. Halbuki Rehber’in başında yazılan parça, onların yanlışını gösteriyor.

### Gençlik Rehberi Önsöz

Bu Gençlik Rehberi Eskişehir’de Emniyet Müdürü izniyle ve resmî bir müsaade ile yeni harfle basıldığı gibi, eski harfle Isparta’da dahi teksir edilip hükümetin ve zabıtanın ilişmemesi ve her tarafta iştiyakla okunması ve intişarı gösteriyor ki, bu Rehber’in millete hususan gençlere çok menfaati var. Yalnız Ankara’nın Emniyet Müdürü, 16. sahifede 12. satırında “dinî tedrisat için hususi dershaneler açılmaya izin verilmesine binaen” cümlesini okumadan, 13. satırdaki “mümkün olduğu kadar heryerde küçük birer dershane-i nuriye açmak lâzımdır” cümlesine ilişmiştir. Demek sonra hakikatını anlamış ki, daha intişarına mani’ olmadı.

Madem Said Nursî kendisi tab’etmemiş ve hem üç mahkeme de Rehber’e ilişmemiş. Hem Rehber nüshaları resmen toplatılmamış ve hem de Rehber gençlere gayet menfaatli ve hiç bir zararı olmadan hiçbir âlim ve feylesof ona itiraz etmemiş. Elbette böyle zararsız ve çok menfaatli bir eser yasak edilemez.

*Hamza, Mehmed, Nuri, Sadık*
