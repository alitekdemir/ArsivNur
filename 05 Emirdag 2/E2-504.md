---
title: "Emirdağ-II 504 : Risale-i Nur’a ehemmiyetsiz bir taarruz hakkında"
no: 504
id: "E2-504"
konu: "Risale-i Nur’a ehemmiyetsiz bir taarruz hakkında"
bolge: "Emirdağ-II"
donem: "Emirdağ 2 Dönemi"
date: 
yazar: "Said Nursî"
---

# Emirdağ-II 504 : Risale-i Nur’a ehemmiyetsiz bir taarruz hakkında

<p class="arabic" dir="rtl" title="Meal: “Her türlü noksan sıfatlardan yüce olan Allah’ın adıyla.”">بِاسْمِهِ سُبْحَانَهُ</p>

<p class="arabic" dir="rtl" title="Meal: “Allah’ın selâmı, rahmeti ve bereketleri, ebedî ve dâimî olarak üzerinize olsun.”">اَلسَّلاَمُ عَلَيْكُمْ وَرَحْمَةُ اللّٰهِ وَبَرَكَاتُهُ اَبَدًا دَائِمًا</p>

**Evvelen:** Leyle-i Kadrinizi ruh u canımızla tebrik ve Ramazanın her bir gecesinin Nur şakirdlerinin hakkında birer Leyle-i Kadir kadar bir Leyle-i Beraet hükmünde olmasını rahmet-i İlahiyeden niyaz ediyoruz.

**Sâniyen:** Ramazanın aşr-i âhirinde en ziyade dünyayı unutmaya ihtiyacım varken, Risale-i Nur’a ehemmiyetsiz bir taarruz yapıldı ki; buradaki kardeşlerimizin Sebilürreşad’a bera-yı malumat yazdıkları ve size bera-yı malumat leffen gönderdiğimiz mektupdaki hadise beni bir-iki gün ziyade sarstı. Fakat inayet-i İlahiye ile inşallah bu hadise yeni hükümeti eski hükümetin rağmına olarak Risale-i Nur lehinde vaziyet almaya sebebiyet verecek diye teselli oldum.

**Sâlisen:** İnebolu talebeleri namına büyük ruhlu küçük İbrahim’in mektubuyla Abdurrahman Salahaddin’in merhum Molla Mehmed kardeşimin vefatı münasebetiyle yazdıkları mektupları bu küçük hadisenin teessüratını izale ettikleri için Allah razı olsun dedim. Benim kardeşim onların kardeşi de olduğu için, ben de onları tâziye ederim. Benim tarafımdan onlara bildirirsiniz. Ve Akşehir’de Nur’un on talebesinin imzasıyla benim Akşehir’de bir miktar kalmam arzusuyla yazdıkları samimane mektuplarına çok teşekkürle beraber, şimdilik kendim onlara cevap veremiyorum, kader kısmete bırakıyorum.

Umum hemşire ve kardeşlerine dua eden ve dualarını isteyen;

*Kardeşiniz*
*Said Nursî*
