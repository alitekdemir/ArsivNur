---
title: "Emirdağ-II 474 : Selçuk Köroğlu’nun bir mektubu"
no: 474
id: "E2-474"
konu: "Selçuk Köroğlu’nun bir mektubu"
bolge: "Emirdağ-II"
donem: "Emirdağ 2 Dönemi"
date: 
yazar: "Said Nursî"
---

# Emirdağ-II 474 : Selçuk Köroğlu’nun bir mektubu

<p class="arabic" dir="rtl" title="Meal: “Subhân Allah’ın adıyla” * “Hiçbir şey yoktur ki O'nu hamd ile tesbih etmesin” [İsrâ 17:44]">بِاسْمِهِ سُبْحَانَهُ * وَاِنْ مِنْ شَىْءٍ اِلاَّ يُسَبِّحُ بِحَمْدِهِ</p>

<p class="arabic" dir="rtl" title="Meal: “Allah’ın selâmı, rahmeti ve bereketleri, ebedî ve dâimî olarak üzerinize olsun.”">اَلسَّلاَمُ عَلَيْكُمْ وَرَحْمَةُ اللّٰهِ وَبَرَكَاتُهُ اَبَدًا دَائِمًا</p>

Seyyidimiz! Risale-i Nur’u okudum. Bu eserde gerçekten nur ile karşılaşarak aydınlandım. Artık Nur talebesi gibi ben de ruhum ten kafeste bulunduğu müddetçe Risale-i Nur’un emr-i talimine ve emr-i tedrisine ve terbiyesine bağlı olarak çalışırsam dünyada ve âhirette zulmetten uzak kalacağımı anlamış bulunuyorum. Ümid ile dolan yüreğimle dilerim: “Sevgili ulu Allahımız, Saidimizden razı olsun.”

Dalalete kayan beşeriyeti tenbih için kendi içinden ekmelen sonuncu olarak yarattığı ve ümmi iken nuraniyetinden armağan eylediği Kitab-i Mübin’i ile mükemmil ve büyük muallim yaptığı Hazret-i Muhammed Aleyhissalâtü Vesselâm efendimizin bu asırda vekaletini tam îfa eylemiş bulunuyorsunuz. Sevinçle dolan yüreğimizle dileriz: “Sevgili, güzel ve ulu Hâlıkımız, Saidimizden razı olsun.”

Asrımızda komünist, siyonist, masonist ve emperyalist karması olan ehl-i dalaletin karşısında iman-ı tahkikîyi kurtarmak gibi muazzam vazifenizi îfa yolunda o ehl-i dalaletin bizdeki sadık bendeleri ve hayfa ki idaremizi inhisarları altına alan cebbar zümreden gördüğünüz aşırı zulümler, tarihimizde dalalet hareketi olarak yerini alacaktır. Nitekim haksız ve kanunsuz olarak zindanlara atılmalarınıza ve muhakeme altlarına alınmalarınıza karşı yaptığınız müdafaalar, nesilden nesile sizi tebcilen takdim edecek, zalim güruh da nefretle yâdedilecektir. İslâmiyetin ebede kadar bayraktarı ve insaniyetin mürşidi olacağı kendisine Allah armağanı olarak verilmiş bulunan asil Türk Milleti için Said evlâdının sebatı saadet olmuştur. İman gayreti ile dolan yüreğimizle dileriz: “Sevgili, güzel, ulu Rabbimiz, Saidimizden razı olsun.”

Bayraktar millet olarak bizim, insan olarak da dünya milletlerinin kurtuluşları, Kuran ışığı ve Kuran yolu ile olacaktır. Nurlar bütün şüpheleri yok ederek aydın bir şekilde bu yolu gösteriyorlar. Gözü açılan kalbimizle dileriz: “Sevgili, güzel, ulu Mabudumuz, gerçek kılavuz Saidimizden razı olsun.”

Dünya çapında kurduğunuz iman mektebinde muallim olarak sizin, kitap olarak Nurların siyaseti reddeyleyişiniz; ehl-i dalaletin bizdeki tilmiz ve bendelerini dayanaklarından mahrum bırakmıştır. Hem öyle bir mahrumiyet ki, iman cephesine yalan, dolan ve iftiralar isnad ederek saf insanları kandırıp uyuşturarak imansız zehirlerini içtimaî bünyemize tam zerkedemediler. Çünkü ma’şerî vicdanı tenbih ettiniz. Uyanan vicdanımızla dileriz: “Sevgili, güzel Sübhanımız, Saidimizden razı olsun.”

27 yıldan beri kâh ölümlü ve biteviye zulümlü tedbirleriyle milleti susturup uyuşturarak imansızlık aşısı vura vura ma’şerî vicdanı uyutacaklarını sanmışlardı. Bunu yapamadılar. Fakat yaptıkları, karanlıkta bu sahte hamiler niyetlerinin lâzım-ı gayr-ı müfarıkı olan haramîliklerini üstün başarı ile yürüttüler. İşte milletimiz yalın ayak, başı açık kaldı. Buna rağmen tarihe millet olarak doğuşunun ve bu İlahî vazifesine olan İlahî bağının sağlamlığı dolayısıyla devletini yine ayakta tutuyor ve tutacaktır. Arınan kalbini imanına taht yapan Türk Milleti çalışarak yine zengin olur, fakat milleti soyup dalayan imansız ve hırsız güruh mutlaka sürünecektir. Bu millî vazifemizde Nurlar bize en güzel yolu gösteriyorlar. Gözlerimizi menhus çapaklardan temizlediniz. Bu itibar ile âlem-i şehadete lekesiz pencere olan gözlerimizin aydınlığıyla dileriz: “Sevgili, güzel, ulu Tanrımız, Saidimizden razı olsun.”

Beşeriyetin nurlu geleceğine imanıyla ve imanından doğacak sarsılmaz gücü ve kuvvetiyle parlak mevkiinde ve beşeriyet nizamında sözü dinlenecek olan ulu Türk Milletinin bugünkü biz nesli, üzerimize asaleten ve o günkü neslimize vekaleten yürekten diliyoruz: “Güzel, ulu Mevlâmız, Saidimizden razı olsun.”

*el-Bâkî Hüve’l-Bâkî*
*Risale-i Nur talebelerinden*
*Selçuk Köroğlu*
