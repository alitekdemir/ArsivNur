---
title: "Emirdağ-II 651 : Boyacıgillerin iftiralarına Hür Adam Gazetesinin cevabı (22/7/952)"
no: 651
id: "E2-651"
konu: "Boyacıgillerin iftiralarına Hür Adam Gazetesinin cevabı (22/7/952)"
bolge: "Emirdağ-II"
donem: "Emirdağ 2 Dönemi"
date: 
yazar: "Said Nursî"
---

# Emirdağ-II 651 : Boyacıgillerin iftiralarına Hür Adam Gazetesinin cevabı (22/7/952)

<p class="takdim">[17 Temmuz 1952 tarihli Kudret Gazetesinin baş makalesinde neşredilen Boyacıgillerin iftiralarına Hür Adam Gazetesinin bir cevabıdır.]</p>

<p class="takdim">22/7/952 Hür Adam</p>

### Abdurrahman Boyacıgiller, din hürriyetini Halkçılar gibi tarikat kanalından girerek baltalamak istiyor,

### İslam âlimi Bediüzzaman’ı da tarikatçılık isnadıyla jurnal ediyor.

17 Temmuz 952 tarihli Kudret gazetesinde Abdurrahman Boyacıgiller; “Tarikatları Demokrat Parti İdare Ediyor” başlıklı yalan ve yanlışlarla dolu bir başmakale neşretmiştir. Bu başmakaleyi Ankara Ajansı da mal bulmuş mağribi gibi neşrediyor.

(1) Memlekette tarikat memnu olduğu için Halvetî tarikatının mahiyeti üzerinde durmamızda bir fayda yoktur. Fakat Çivrilli bir kolonyacı Ahmed’in sözü ile başmakale yazan Boyacıgiller’in siyasi ihtirasını belirtelim.

(2) Bediüzzaman Said Nursi mübarek bir İslam âlimidir, muallimdir. Herkese Allah rızası için ders verir. Şakirdlerine “Nur Talebeleri” denir. Sayısı yüz binleri bulduğu söyleniyor. Bunlar asla siyasete karışmazlar. Halk Partisi devrinde mahkemeden mahkemeye sürüklenen muhterem Bediüzzaman’a hep kitaplarından ve Kur’an tefsirlerinden dava açılmıştır. Geçenlerde de İstanbul Birinci Ağır Ceza’da da bir kitaptan dolayı beraat etmişti. Bediüzzaman tarikatı diye bir tarikat yoktur, iftiradır. Bediüzzaman da hiçbir zaman şeyhlik taslamamıştır. İçkili ayinlerle bunu karşılaştırmak ve birbirine karıştırmak insafsızlıktır.

(3) Demokrat milletvekillerinden şeyhler varmış; olabilir. Fakat Halk ve Millet Partilerinden olmadığı ne ile sabittir. Tarikatlar lağvedildi fakat “vaktiyle şeyh olanlar mebus olamaz” diye bir kayıt bir kanun var mıdır? Onların medeni haklarını nasıl iskât edebilirsiniz. Boyacıgiller! Millet Partisi genel yürütme kurulunda ehl-i tarik olan iki üç muhterem zatı bilmiyor musunuz?

(4) Mason derneği Halk Partisi zamanında tekrar faaliyete geçti. Şemsettin Günaltay, Başvekil ve Emin Erişirgil dahiliye vekili idi. Bunu daha dün ihraç edildiğin Demokrat Parti’yi kötülemek için yanlış gösteriyorsan ayıptır. Yok “Demokrat Parti iktidara gelince masonluğu yeniden kurdu” gibi batıl bir zanda isen; Nasıl milletvekilisiniz? Daha iki yıllık teşriî faaliyeti bilmiyorsun? “Sakın şimdiden ihtiras ve çekememezlikten ihtiyarlık alametleri göstermeyiniz!” diyeceğiz.

(5) Daha dün Millet Partisi’ne, Demokrat Parti’den ihraç edilerek girdin. Nasıl olur da Hikmet Bayur’u tenkit edenleri partiye ajan diye gösterebilirsin? Büyük Kongrede onu tenkit eden ve ona rey vermeyen yüzlerce parti mensubunu töhmet altında bırakıyorsun?

(6) Gelelim esasa: “Eskiden polis ve adliyeden korkarlardı şimdi açıkça ayin yapıyorlar” diye jurnalde bulunuyorsun. Boyacıgiller’in bu jurnalciliğini Millet Partisi’ndeki vicdan hürriyetine taraftar milliyetçiler de muhakkak beğenmemişlerdir. Onlar zaten Kudret gazetesini de beğenmiyorlar.

Ne demek istiyorsun Boyacıgiller? Yine evler basılsın, Kur’an-ı Kerim’ler toplansın, hapishaneler adam almasın. Yani din ve vicdan hürriyeti baltalansın. Allahu Ekber diyenler üç ay hapis edilsin. Bunu mu istiyorsun? Tarikatçılığı bir tutamak yapıp endirekt olarak vicdan hürriyetini mi tecavüz ediyorsun. Açık konuş Boyacıgiller! Daha dün eski başkanınız Kentli: “Laik devlet medrese açmaz, tekke açmaz. Fakat tekke ve medrese de kapayamaz” diyordu. Yine Kentli, “Şarkta Laiklik diye bir doktrin yoktur. Lâ-dinî manasına gelir. Onun için programımıza laiklik kelimesini almadık.” mealinde konuşuyordu. Siz laik olduğunuzu bahsediyorsunuz. Bu tenakuz ve tezadı aranızda halledin. Aksi takdirde iki yüzlü bir siyasette mi görüldüğünüzü düşüneceğiz. Çünkü Millet Partisi’ne girenlerin yüzde doksanı vicdan hürriyeti tılsımı için girmişlerdi. Evet açık konuşun ve memleketi aldatmayın.

*Hür Adam*

Çok sevgili muhterem ağabeyim Hüsrev! Büyük Doğu’nun ve Hür Adam’ın Boyacıgiller’e verdikleri cevapları siz ağabeyimize bera-yı malumat yazmamızı Üstadımız emretmiştir. Münasip görürseniz teksir edersiniz. Sonsuz selamlarımı sunar, ellerinizden öper, vazifenizde muvaffakiyetler diler, mübarek dualarınıza el açarız.

*Çok kusurlu biçare talebeniz*
*Mustafa Acet*
