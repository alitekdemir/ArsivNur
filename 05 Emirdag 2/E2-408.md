---
title: "Emirdağ-II 408 : Afyon Kocatepe Gazetesi Başyazarının yazısı hakkında"
no: 408
id: "E2-408"
konu: "Afyon Kocatepe Gazetesi Başyazarının yazısı hakkında"
bolge: "Emirdağ-II"
donem: "Emirdağ 2 Dönemi"
date: 
yazar: "Said Nursî"
---

# Emirdağ-II 408 : Afyon Kocatepe Gazetesi Başyazarının yazısı hakkında

Afyon’daki Kocatepe Gazetesi’nin gayet acib ve asılsız bir iftira ile, Üstadımız Said Nursî aleyhinde bir neşriyatını gördük. Gazete diyor ki: “Solcular yani Komünistlerin vatana zararı yoktur veya azdır. Belki sağcılar yani dindarlar ki, Said Nursî Bediüzzaman vatana ziyade zararlıdır” diyor. Acaba dünyada böyle bir yalan olur mu? On milyon askeri bulunan, bin seneden beri bu vatana düşman ve şimdi bütün beşeriyete tehlikeli olan komünist hükûmeti bu vatana zararı yoktur demek; fakat ihtiyar, hasta, garib, zarureti olmadan kimse ile görüşmeyen üç mahkeme yirmi senelik bütün kitablarını, mektublarını tahkik, tedkik, inceledikleri halde hiçbir siyasetle ve medar-ı mesuliyet bir madde görmediği ve 27 sene zarfında bütün talebelerinden sehven bir çocuğun ve bir mütecavizin zulmüne karşı mukabelesinden başka hiçbir vukuatı hiçbir vilayet zabıtası kaydetmediği ve bütün kuvvetiyle ve talebeleriyle vatan ve milleti anarşilikten muhafaza ve emniyet ve asayişin teminine çalışan Üstadımızı daha ziyade komünist hükûmetinden zararlı göstermek, hiçbir şeytan böyle bir yalanla hiç kimseyi inandıramaz. Hattâ o yalanın bir ikinci nümunesi olarak yine kendi gazetesinde 8 Şubat tarihli nüshasında, Emirdağı’nın Karacalar Köyü’nde Kadir isminde bir adam Kore’ye gitmek için gönüllü toplama teşebbüsü ile tevkif edilmesine dair o gazete diyor ki: “Bunlar Bediüzzaman’ın müridleridir. Bu teşkilatın kökü derindir. Hükûmet ürkütmek değil, belki zecrî tedbirleri almak lâzım.”

Halbuki biz altı seneden beri her haline muttali’ olduk. Yalnız gönüllü toplayan o adam ile bir-iki defa halk içerisinde merhabalaşmışlar. Gönüllüleri de hiç tanımadığı ve bu işle de hiç alâkası olmadığı ve bilemediği halde bizler o vukuatı gazete sütunlarında okuyarak Üstadımıza anlattık. Halbuki Üstadımız 35 seneden beri gazete okumadığı ve dinlemediği gibi, Üstadımızın 35 sene içerisinde iki ay müstesna hiçbir gazete okumadığı ve dinlemediği ve

<p class="arabic" dir="rtl" title="Meal: “Şeytandan ve siyasetten Allah’a sığınırım.”">اَعُوذُ بِاللّٰهِ مِنَ الشَّيْطَانِ وَالسِّيَاسَةِ</p>

deyip siyaseti terkederek bütün talebelerine “siyasete karışmayınız” diye mükerreren ders veren ve bu hakikatı mahkemelerde isbat eden müdafaanamesi meydandadır. Şüphe eden okuyabilir. Ve dünyanın bütün siyasî cereyanlarını bırakıp inzivayı ihtiyar eden Üstadımıza, siyaset namına teşkilat yapmasını isnad etmek emsalsiz bir iftira ve divanecesine bir yalandır ve bütün kuvvetimizle reddediyoruz.

Garib, fakir, hasta olmasından Allah rızası için nöbet ile ona hizmet eden ve gizli halini bilen ve ondan Nur dersini alan

*Sadık, Hamza, Tahir, Nuri, Hayri, Nuri*
