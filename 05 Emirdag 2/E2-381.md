---
title: "Emirdağ-II 381 : Sabri Bey’in uzun bir mektubudur"
no: 381
id: "E2-381"
konu: "Sabri Bey’in uzun bir mektubudur"
bolge: "Emirdağ-II"
donem: "Emirdağ 2 Dönemi"
date: 
yazar: "Said Nursî"
---

# Emirdağ-II 381 : Sabri Bey’in uzun bir mektubudur

Nur’un santrali Hulusi-i Sâni, birinci Sabri kardeşimizin bu hakikatli uzun mektubu güzeldir. Fakat bu zamanda ehl-i iman mutlaka, muarız, muvafık, dost ve düşman ne olursa olsun münakaşa zamanı değildir. Mümin olan muarızların kusurlarına ehemmiyet verilmesin ve bakılmasın. <span class="arabic" dir="rtl" title="Meal: “İnsanları affederler” Âl-i İmran Sûresi 3/134">وَالْعَافِينَ عَنِ النَّاسِ</span> düsturumuzdur.

*Said Nursî*

Üstad-ı Âlîkadrim Efendim Hazretleri!

Birlikte takdim ettiğim arîzamdan müsteban olacağı vechiyle, birisi Risale-i Nur şakirdlerinin namazları müteakib tesbihatlarına cehren olur olmaz diye itiraz etmiş. Hakîr bu hususta bir iki kelâm yazmıştım. Oraya göndereceğim esnada hatırıma geldi ki, evvela Üstadıma arz ve takdim etmeden muhatabına göndermeyeyim. Aff-ı kerîmânelerine sığınarak takdim ediyorum. Bu vesileyle dest ve dâmen-i fâzılanelerini âzamî hürmetle öperim, Üstadım Efendim. Nezd-i faziletmeâbîlerindeki bilumum hâlis ve muhlis kardeşlerime kalbler dolusu selam ve dua ve hürmetlerimi arzeylerim efendim. 15 Safer-ül Hayr

*Kusurlu talebeniz H. Sabri*

***

<p class="arabic" dir="rtl" title="Meal: “Subhân Allah’ın adıyla” * “Hiçbir şey yoktur ki O'nu hamd ile tesbih etmesin” [İsrâ 17:44]">بِاسْمِهِ سُبْحَانَهُ * وَاِنْ مِنْ شَىْءٍ اِلاَّ يُسَبِّحُ بِحَمْدِهِ</p>

<p class="arabic" dir="rtl" title="Meal: “Allah’ın selâmı, rahmeti ve bereketleri, ebedî ve dâimî olarak üzerinize olsun.”">اَلسَّلاَمُ عَلَيْكُمْ وَرَحْمَةُ اللّٰهِ وَبَرَكَاتُهُ اَبَدًا دَائِمًا</p>

Kardeşim Ali Efendi!

Geçenlerde Isparta, Mimar Sinan Câmi-i Şerifi avlusundaki sohbetimiz esnasında, o civarda hoca sınıfından birinin gerek farzların akabinde okunan Salât-ı Münciye ve gerekse duadan sonraki zevk-i manevi ve feyz-i bâtınî semeresi olarak okuduğumuz tevhid, tesbih ve salavat-ı şerifeye rakîbâne ve muannidâne müdahale ve muaraza etmekte olduğunu hasb-el îcab bahsetmiştiniz. Bu mûcib-i esef itirazdan çok müteellim ve müteessir oldum. Her ne kadar bu âciz kardeşiniz ilim ve marifet denilen kıymettar cevherden çok müflis isem de, o nâhoş taannüde rıza göstermiş vaziyetinde kalmamak için şurada hak ve hakikat bildiğim birkaç fıkrayı size yazıyorum:

<p class="arabic" dir="rtl" title="Meal: “Sana yakîn gelinceye kadar Rabbine ibadet et.” [Hicr Sûresi, 15:99]">وَاعْبُدْ رَبَّكَ حَتّٰى يَاْتِيَكَ الْيَقِينُ</p>

emr-i celilinin meâl-i münîfi, *Allahu a’lem bimuradihî teâlâ*, ibadetin hadd ü hududu olmadığı ve nefs-i emmare mutmainneye varıncaya kadar sa’yin lüzumu anlaşılmaktadır. *Binaen alâ zâlik* itiraz edenlerin mutlaka kuvvetli bir enani­yet ve şeytana muti’ bir askerlik emel-i bâtılanesinde olduklarına şek yoktur. Bu habis zihni­yette olan eblehleri Kuran-ı Azîmüşşan

<p class="arabic" dir="rtl" title="Meal: “..iyiliği hep engelleyen, saldırgan, günaha dadanmış..” [Kalem Sûresi, 68:12]">مَنَّاعٍ لِلْخَيْرِ مُعْتَدٍ اَثِيمٍ</p>

âyetiyle levm ve itâb ettiği sarih­tir. Öyle gafillerin sözleri kendi kanaatlerinin mahsulü olmayıp kayaflık yapıyorlar. Plak gibi âhize neyi aldıysa, ancak onu tekrar tekrar söylerler. Âdeta kendilerini dev âyinesinde görürler. Halbuki

<p class="arabic" dir="rtl" title="Meal: “Her ilim sahibinin üstünde daha iyi bir bilen vardır.” [Yûsuf Sûresi, 12:76]">وَفَوْقَ كُلِّ ذِي عِلْمٍ عَلِيمٌ</p>

mefhum-u celili vechile edna mertebedeki bir ilim sa­hibi, en yüksek ve zülcenaheyn bir allâme-i faziletmeabın tensib buyurdukları ve hususuyla sünnet-i seniyeye muvafık ders ve içtihadlarına dil uzatmak, en büyük hata ve pek mezmum bir terbiyesizlik olduğu isbata muhtaç bir dava değildir. Komünist meşrebli birçok mason­ların tahripkâr hücum ve hareketlerine bakmayıp da hasenat ve a’mal-i sâlihanın tezyid ve teksirine bezl-i vücud edenlere, hainane mümanaat ve münafıkane engel olmak, dava-yı İslamiyet eden hiçbir ferde münasip değildir.

<p class="arabic" dir="rtl" title="Meal: “Rabbinize alçak gönüllüce ve için için dua edin.” [A'râf Sûresi, 7:55]">اُدْعُوا رَبَّكُمْ تَضَرُّعًا وَخُفْيَةً</p>

emr-i azîminin dekaik ve gavâmızını ve hatta serâpâ Kuran-ı Hakîm’in ve ehadîs-i Nebeviyenin usûl dairesinde meani­sini, işaratını, rumuzatını, delalatını bilmeyenler, öyle kelâm-ı İlahîden bir hüküm ve mes­ele istinbat edemezler ve etmeye de hak ve liyakatleri yoktur. Lâakal yarım asırdan beri ahkâm-ı Kuraniyeye taarruz ve tecavüz edenlere, daha doğrusu Kelâm-ı İlahî-i Ezelîyi perde-i nisyan ile setretmek emel-i bâtılane ve kasd-ı kâfiranesinde olanlara mukabil her nevi tehlike ve felaket ve işkence ve meşakkate hak uğrunda göğüs gererek merdane mücahede ve idam sehpalarına çıkmak gibi en ağır mülahazatı gözüne alarak o cihette can ve başını müftehirane fedaya müheyya bulunan kim ise, Kitab-ı Kerim ve Kelâm-ı Kadîm’i vücuh-u adîdesiyle tefsir dahi onun hakkıdır. Künhünü, hakikatini anlamadığı bir kısım âyetlerin zahirine bakmakla veyahut başka bir din yıkıcıdan yarım kulak ve hasta dimağıyla yanlış telakki edip bu gibi hikmet ve sırrını anlamadığı en güzide mesaile münhasır zanne­dip -temsilde hata olmasın- hasırcının kumaş ve atlas tezgâhtarına karşı “Yahu ben senden aşağı bir ehl-i sanat mıyım?” diye mukabelesi kadar mezmum ve gülünçtür.

Binaenaleyh şimdiye kadar hakkı saymayan, mukaddesatı bid’atlarla mübadeleye razı olup yorganını başına çekerek “adam sen de” deyip kendi keyfini, kendi zevkini, kendi menfaatini düşünenler, zamanında Kuran-ı Kerim’i benimsemediler. Emr-i bil-maruf ve nehy-i anil-münkerle memuriyeti üzerlerine almadılar. O paha yetmez hikmet hazinesine sahip ol­madılar ki, şimdi o kanun-u İlahîyi ellerinde sened ve hüccet tutarak indelhâce istidlale lâyık ve müstehak olsunlar. <span class="arabic" dir="rtl" title="">اُدْعُوا رَبَّكُمْ</span> ilâ âhir… emr-i münîfi *Allahu a’lem bimuradihi* ders ve virdini bilen kimselere şamildir. Bilmeyenler bilhassa şu zamandaki avam-ı müminîn için dersler ve tesbihat cehr-i a’lâ ve savt-ı sarih ile okunmalı ki, ümmi ve âmî müslümanlar malûmat-ı diniyelerini bari ağızdan öğrensinler. Hem o ânif-ül beyan münferiden zikir ve fikir edenler hakkında riyadan sâlim olmak gayesine mâtufdur.

Elhasıl rıza-i İlahîyi tahsil emeliyle hafî veya celî îfa-i ubudiyetle ehl-i iman muvazzaf ve memur oldukları gibi, alenî ve cehrî yapılması lâzım ve zarurî olan cihetler de çoktur, inkâr da edilemez. Ezcümle bayram­larda tekbirler, cuma ve pazar gece ve günlerinde salât ü selam ve bilhassa haccın erkânından olan tavaf ve sa’yde gökler gürler gibi azamî cehr ile daavat ve tekbirat ve lebbeyklerin cehren suret-i îfası malûmdur.

Risale-i Nur şakirdleri <span class="arabic" dir="rtl" title="">تَضَرُّعًا وَخُفْيَةً</span> emr-i Rabbanîsine muvafık namaz tesbih duasını hafî olarak dergâh-ı İlahîye arzettikten sonra cehren otuzüç defa “*Lâ ilahe illallah*” ve “*Allahümme Salli alâ Muhammed ilh..*” cehren okumak riya değil belki [^1] âherin fayda ve nef’ini arzu etmek ile

<p class="arabic" dir="rtl" title="Meal: “Hayra delalet eden, onu yapan gibidir.” ">اَلدَّالُّ عَلىَ الْخَيْرِ كَفَاعِلِهِ</p>

sırrına mazhar olmaktır. Hem,

<p class="arabic" dir="rtl" title="Meal: “Zikrin en faziletlisi, Lâ ilâhe illallah; duanın en faziletlisi ise, elhamdulillah'tır.” ">اَفْضَلُ الذِّكْرِ لاَ اِلٰهَ اِلاَّ اللّٰهُ وَاَفْضَلُ الدُّعَاءِ اَلْحَمْدُ لِلّٰهِ</p>

emr-i Nebevî-i tergibkârîsine imtisal ile beraber nihayetsiz fevaid ve fezaili mutazammındır. Bu usûle ittiba eden bir mümin vasatî bir hesabla bir senede yetmiş bin küsur kelime-i tevhid ve otuziki bin salavat-ı şerifeyi okumuş olur. Acaba şu zamanda ehl-i iman için bundan daha büyük külliyetli ticaret-i âhiret ve vesile-i necat olur mu?

Bu hakikate binaen her taat ve ubudiyet, lüzumlu bir hikmet ve maslahata binaen yapılmaktadır. Cüzî ve küllî her zamanda olduğu gibi hassaten bu zamanda bütün mukaddesat üzerine zulmetli ve sıkletli perdeler çekiliyor. Din-i Muhammedî (a.s.m.) ve İsevî (a.s.) ve Musevî (a.s.) gibi hak ve bâtıl umum edyan üzerine nev-i beşerin ruhunu titreten, yüreklerine hançerler saplayan “Komünizm” gibi, âlemde misli görülmemiş habîs rejimler baş kaldırdı. Hakaik üzerine canavarca savletler yapılıyor. İnsanî ve İslamî hâlâtı yutmak, esfel-üs sâfilîn caddesini tutmak ve tutturmak istiyorlar. “*Lâ ilâhe illallah Muhammed Resulullah Sallallahü Teâlâ Aleyhi Vesellem*” kelâm-ı hakikat-nisârını ilan ve i’lam edip manen diyorlar ki: “Ey Güruh-u dâllîn! Ey feseka-i müfsidîn! Sizin dayandığınız ve taptığınız mamul, ma’dum, mezmum ve mahluk olan şeylerin hiçbirine zerre kadar kıymet vermiyoruz ve verilmez. Ancak şu vahdet ve kudret ve azametini ilan ettiğimiz, ancak binbir esma-i hüsna ve sıfât-ı ulyânın menşe ve mehazı olan Fâtır-ı Akdes ve Kādir-i Mutlak bulunan Allah Azîmüşşan’ı Mabud-u Bilhak biliyoruz. Ve Sahib-i Şeriat Muhammed Mustafa Efendimiz Hazretlerini bütün âlemlere mebus bir resulü bulunduğunu her an yâdetmekle ikrar-ı bil-lisan ve tasdik-i bil-kalb ve amel-i bil-erkânın lüzum ve ehemmiyetini izhar ediyoruz.

İnkârına imkân olmayan bir hakikat ki, âciz bir surî insana, hâşâ sümme hâşâ, mabudiyet süsü vererek perestiş derecesinde merbutiyet gibi bir cürüm ve cinayete ictisar edenlere rağmen, kelime-i tevhidi berk-i hâtıf gibi cehren mükerreren okumakla hem Sahib-i Şeriat Aleyhi Ekmel-üt Tahiyyat Efendimiz Hazretleri hakkında

<p class="arabic" dir="rtl" title="Meal: “Siz de ona salât edin, selam edin.” [Ahzâb Sûresi, 33:56]">صَلُّوا عَلَيْهِ وَسَلِّمُوا تَسْلِيمًا</p>

emr-i Rabbanîsine ittibaen ilân-ı vahdet ve risalet-i Ahmediye (a.s.m.) etmekle füyuzat-ı İslamiye ve fezail-i imaniyenin âsârını tâ Arş-ı A’zama çıkarmak gibi zevkli ve tam yerinde bir ubudiyet daha tasvir olunamayacağı vâreste-i beyan ve izahtır. Şu halde her ehl-i imanın bilâ-itiraz mükellef olduğu bir vazife-i kudsiyedir. Ehl-i ilhad ve dalaletin alenî isyan ve inkârları karşısında ilmiye mensuplarının bu gibi lüzumlu küllî ecir ve sevablı evrad ve ezkârına müdahale ve münakaşakâr cephe alanları Allah ıslah etsin diye dua etmekten başka ne çare olur?

Ey şaşkınlar! Asrımızın en faziletkâr, hem çok şefkatkâr bir kutbunun zulmetli bir vâdi-i helâke süratle yuvarlanan biçarelere merhameten hadden efzun meziyet ve muhassenatını takdir ve tarife lâyık olmadığım nurlarıyla ıslah ve ihya, hem az bir vakitte çok sevaplara müstağrak eden binler hassalı ve mûcib-i feyz ve intibah a’mal-i sâlihaya, bilen bilmeyen her kişinin karışması en büyük hadsizlik ve şâyân-ı esef bir insafsızlık değil midir? Dünyanın fâni işlerinde terakki etmek, maddeten zengin olmak için kendisini taştan taşa çarpan bir müslüman, bâki ve pek kıymettar âhiret saadeti ve âlem-i beka devleti için nuranî ve revnakdar derslerle meşgul ve bir derece bilgili ve manen zengin olsalar pek muvafık ve a’zamî ticaretli olmaz mı? Hem imanı takviye ve tarsine kuvvetli medar değil midir?

Her türlüsüyle itiraz ve müdahaleye şâyan zındıka planlarını âdeta meşru gibi telakki ve kabul ve hatta âmmeye kabul ettirmeye gayret, hem asrîlik meşrebinde olduğunu bilfiil mürâîce isbat gayesiyle kendilerini küfre götüren ve ehl-i imana dehşet veren “Allahu Ekber ile Tanrı uludur bir manadadır, hakeza..” gibi yanlış tevilleriyle, sabit katmerli hatalarını savab addeden ve beş-on dakika zarfında okunarak hayatta nur, kabirde nur, haşirde nur, cennette behçet ve sürura vesile olan salavat-ı şerife ve dua ile meşgul olanların hak ve savab her hareketlerine âdeta bir cürüm ve hata gibi ilişmek, ehl-i imanı gaflet ve atalete sevketmekten başka ne mana verilir? Aklı başında olan her mümin zerre kadar tereddüt etmez ki, şu asırda ümmet-i Muhammed (a.s.m.) acınacak bir halde esasat-ı diniyeye pek bîgane kalmış malum tarzda aşikâre surette o dersler okuna okuna, cahiller de büyük istifadeler edip hâfızalarına alırlar. İbadete merak ve hevesleri artar ve kuvvetlenir.

Risale-i Nur ile alâkadar olan mahallerde bu usûl câri olduğundan, okumak bilenlerden mâadâ cahil ve çoban sınıflarından salavat-ı şerifeleri, tercüman-ı ism-i a’zamı ve İsm-i Cemil ve sair uzun duaları ezber edenler çok oldukları gibi, âhir ömründe Kuran-ı Kerim’i okur yazar olanlar da çoktur. Bilmünasebe şunu da diyebilirim ki, İkinci Harb-i Umumî, cinayetkâr beşer için bir sille-i te’dib ve bir tufan-ı şedid idi. O mühlik (ateş-i tufan) arzı istilâ etti. Yalnız üç tarafı derya ile muhat yarımada halinde olan şu Anadolumuz muhkem bir Nuh Gemisi, üzerindeki hamûlesi ise Risale-i Nur ve tevabii olmakla manen sefine-i Nuh’u andıran bu mübarek memleket, o fetret zamanında milyonlar ehl-i imanın leyl ü nehar

<p class="arabic" dir="rtl" title="Meal: “Yâ Rabbenâ, el-emân el-emân, bizi ateşten halâs eyle, bizi ateşten koru, bizi ateşten kurtar.”">يَا رَبَّنَا اَلْأَمَانُ، اَلْأَمَانُ، خَلِّصْنَا مِنَ النَّار، اَجِرْنَا مِنَ النَّار، نَجِّنَا مِنَ النَّار</p>

diye niyaz ve tazarruları o belayı def’ u ref’ ve ateşi itfa’ etmiş, ancak bu nuranî muhit masun ve selamet kalmıştır.

<p class="arabic" dir="rtl" title="Meal: “Elhamdulillah, bu Rabbimizin bir fazlıdır.”">اَلْحَمْدُ لِلّٰهِ هٰذَا مِنْ فَضْلِ رَبِّنَا</p>

Yoksa bir kısım sebükmağzânın yani beyinsizlerin iddia ettikleri gibi dirayetli rüesânın tedbirleri neticesi olmadığı, belki bir mahz-ı inayet-i İlahiye olduğunu, koca İtalya devletinin ilk defa ve pek az bir müddet içinde mağlup ve münkarız olup ayaklar altında perişan kalması meselesi, müddeayı isbat ile, tedbire istinad edenlerin çok yanlış davalarını cerh ve reddeder. Çünkü İtalyanların Mussolinileri bütün dünyanın en müdebbir diplomatlarının birincisi olarak iştihar etmişti. Onun o meşhur tedbir ve dirayeti o günde beş para bile etmedi.

Gerçi dirayet ve feraset inkâr edilmez. Fakat öyle feraset ki, Cenab-ı Hakk’ın himayet ve sıyanetine tam itimad ve tevekkül ile kuvvetli dirayet birleşmek lâzım. Her ne ise, böyle muarızlar bid’at ve rezaletleri hoş görüp, hikmet ve hakikatli hasenata aleyhtarlık gösteriyorlar. Enaniyet ve hâsidliklerinden kendileri zikir ve fikre ehemmiyet vermedikleri gibi, başkaların dahi o feyzî ve nurlu yolda gittiklerine razı olmazlar. Bu gibi menfî ve menfur hareketlerin hocalık davasında bulunanlarda zuhur etmesi garaibdendir.

Halbuki sair ehl-i iman tesadüfen bu derslerin okunduğu namazlarda bulunsalar, “Aman rica ederim bu güzel salavat ve dualardan geçmem, ben de isterim” diyorlar.

<p class="arabic" dir="rtl" title="Meal: "Birbirlerine hakkı tavsiye ederler" [Asr Sûresi, 103:3]">وَتَوَاصَوْا بِالْحَقِّ</p>

sırrıyla gerek sırren ve gerekse cehren böyle bâis-i necat ibadetlere tergib ve teşvik için sarf-ı mesaî îcab ederken, öyleler bilakis müminleri duadan, niyazdan soğutuyorlar. Müminlerin terakki ve tasaffisine, böyle binler hassalı salavat ve daavat medar değil midir? Belki eşedd-i ihtiyaç vardır. O güruh kimselerin o derece büyük hataları var ki, <span class="arabic" dir="rtl" title="Meal: “Tatmayan bilmez”">مَنْ لَمْ يَذُقْ لَمْ يُعْرَفْ</span> hüküm ve mefhumunca hayır ve şerri seçmezler, her meseleye indî hükümlerini yürütürler. Gavs-ı A’zam ve Mevlâna Celaleddin gibi ekâbir-i evliyayı zımnen tahtie etmek kadar cüretkârlık yapıyorlar. Çünkü sırren ve cehren meselelerini mevzu bahis edenler o âlî makam sahiplerine haksız olarak ilişmiş oluyorlar.

Netice: Gaye ve maksadımız Kuran’a ve imana hürmet ve hizmet ise; bu gibi manasız, lüzumsuz kîl u kalleri bertaraf edelim. Müsbet şekilde bakılacak ve yapılacak çok vazifelerimiz bulunduğunu bilelim, vesselâm.

*Âciz kardeşiniz*
*H. Sabri*

[^2] : Aziz Kardeşlerim! Bu gece evrad ile meşgul olurken, nöbetçiler ve başkaları işitiyordular. Kalbime geldi ki, “bu izhar, sevabını noksan etmiyor mu?” diye telaş ettim. Birden Hüccetü’l-İslam İmam Gazali’nin (r.a.) meşhur bir sözü hatırıma geldi. Demiş: “Bazen izhar, çok defa ihfâdan daha ziyade efdal olur.” Yani aşikare yapmakta başkaları ya istifade veya taklid etmek veya gafletten uyanmak veya dalalette ve sefahette muannid ise karşısında şeair-i İslamiye nevinden izhar etmek, izzet-i diniyeyi göstermek gibi çok cihetle, hususen bu zamanda ve ihlas dersini tam alanlarda değil riya, belki gizliden tasannu karışmamak şartıyla çok ziyade sevaplı olabilir diye bir teselli buldum. Said Nursî

Üstad-ı A’zam Hazretleri Denizli’de emr-i yevmî gibi hergün talebelere birer tezkere lütuf buyururlardı. Onlardan bir kıtası da aynı mevzu ve gayede yazılmış yukarıdaki, harfiyen suretini istinsah ettiğim bir intibah emri olmakla davamıza münasebeti cihetiyle tahşiye edilmiştir. Âciz ve çok kusurlu H. Sabri
