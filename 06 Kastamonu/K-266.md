---
title: "Kastamonu 266 : Sabri’ye yazılan, 5. Şua hakkında bir mektup"
no: 266
id: "K-266"
konu: "Sabri’ye yazılan, 5. Şua hakkında bir mektup"
bolge: "Kastamonu"
donem: "Kastamonu Dönemi"
date: 
yazar: "Said Nursî"
---

# Kastamonu 266 : Sabri’ye yazılan, 5. Şua hakkında bir mektup

<p class="takdim">[Ehemmiyetli bir zâtın Sabri’ye yazdığı bir fıkradır]</p>

<p class="arabic" dir="rtl" title="Meal: “Allah’ın selâmı, rahmeti ve bereketleri, üzerinize olsun.”">اَلسَّلاَمُ عَلَيْكُمْ وَرَحْمَةُ اللّٰهِ وَبَرَكَاتُهُ</p>

Aziz ve muhterem ve uhrevî kardeşim!

3 Ağustos tarihli mektubunuza melfuf 5. Şua’ı bugün bir dağ başında aldım. İki defa okudum. Daha çok defa okuyacağım. Bir eserin mahremiyetine riayet zaruridir. Bu biçareye şöyle hutur etti ki: Mukaddemesiyle ve 23 meselesiyle Risale-in Nur şakirdlerine 23 saatlerini fiilen, halen, niyeten Deccal’ın ve avenesinin düsturlarının belasından, şerrinden, hücumundan istiaze etmelerini emrediyor, nasihat ediyor. Hem 5. Şua namı da; Mesih-i Deccal’ın dokunduğu, hücum ettiği şeair-i İslâm’ın 5 rüknü evvelâ 5 esasa kuvvet-i iman ile dayanmak ve yapışmak ve ayrılmamak lüzumunu ihtar mahiyetindedir. Elbette bu kadar manevî bir eserin iki kerecik okunmasından küçük havsalama bu kadar latif hakikatlar in’ikas ederse, sevgili ihvanımın nur-u imanlarındaki kuvvetle neler his buyuracaklarını, takdire terkediyorum. Hele o mübeccel, münevver, mükerrem, muhterem Üstadın mahdud bir daireye tahsis etmek istediği ve bir yerde "sükût lâzım..." diyerek geçtiği şöyle mana ifade eder ki; kendilerince bu mes’eleye dair o kadar hakaik münkeşif olmuş ki, izharına mezun değiller veya daha fazlasına lüzum görmüyorlar.

Evet evet o İslâm ……… için iki sene evvel bir yerde gördüğüm zaman kalb ve lisanım şöyle dediler: <span class="arabic" dir="rtl" title="Meal: “Bu kâfirdir.”">هٰذَا كَافِرٌ</span> Elhamdülillah ki bu defa ki nurlu Şua bu bîçare kardeşinizin o ihtiyarsız tekellümünü tasdik etti. Ben muhabere edemiyorum. O mübarek Üstadım ve sizler gibi nurlu kardeşlerim bana dua buyursunlar. Çok muhtacım. Ben o ulu dergâha yalvarırken, Üstadımı ve Risale-in Nur şakirdlerini aklımdan ve kalbimden çıkarmıyorum.

<p class="arabic" dir="rtl" title="Meal: “Ya Rab.. (İbadetlerimizi) kabul buyur. Şüphesiz sen Semî' (Hakkıyla işiten) ve Alîm (Hakkıyla bilen) sin.”">يَا رَبِّ تَقَبَّلْ مِنَّا اِنَّكَ اَنْتَ السَّمِيعُ الْعَلِيمُ</p>

Başta aziz ve muhterem Üstadım efendimin kemal-i ta’zimle ellerinden öper, hayır duasını niyaz ederim. Sizlerin de hayır dualarınızı beklerim. Emr-i Üstad’a imtisalen bu âciz kardeşinize karşı gösterdiğiniz alâka ve manevî yardımdan dolayı Rahîm-i Kerim olan Cenab-ı Hakk’a havale ediyorum.

*el-Bâkî Hüve’l-Bâkî*
*Muhibb-i muhlisiniz*

***
