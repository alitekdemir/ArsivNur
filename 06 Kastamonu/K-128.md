---
title: "Kastamonu 128 : Bir Said’e mukabil, binler Said Risale-i Nur'u müdafaa eder"
no: 128
id: "K-128"
konu: "Bir Said’e mukabil, binler Said Risale-i Nur'u müdafaa eder"
bolge: "Kastamonu"
donem: "Kastamonu Dönemi"
date: 
yazar: "Said Nursî"
---

# Kastamonu 128 : Bir Said’e mukabil, binler Said Risale-i Nur'u müdafaa eder

<p class="arabic" dir="rtl" title="Meal: “Subhân Allah’ın adıyla” * “Hiçbir şey yoktur ki O'nu hamd ile tesbih etmesin” [İsrâ 17:44]">بِاسْمِهِ سُبْحَانَهُ * وَاِنْ مِنْ شَىْءٍ اِلاَّ يُسَبِّحُ بِحَمْدِهِ</p>

<p class="arabic" dir="rtl" title="Meal: “Allah’ın selâmı, rahmeti ve bereketleri, üzerinize olsun.”">اَلسَّلاَمُ عَلَيْكُمْ وَرَحْمَةُ اللّٰهِ وَبَرَكَاتُهُ</p>

Aziz, Sıddık Kardeşlerim!

Bu aşr-ı âhirde hakikat-ı Leyle-i Kadir, İnşâallah Risale-i Nur dairesinde tecelli edecek ve etmiş. Bu tecelli ile her bir hakikî şakird o hakikate hissedar olur.

Bu defaki mektubunuz, bize bu kanaatı verdi ki, Risale-i Nur'a itiraz ile hücum edenler, karşılarında çelik gibi kahramanları bulup, hücumundan bin pişmanlık göstereceklerini... bir Said'e mukabil, binler Said Risale-i Nur'u müdafaa eder, muterizleri susturur.

Mektubunuzdaki kıymettar kardeşlerimizin selâmlarına binler selam ediyoruz. Ve hâlis ve müdakkik ve ince fikirli kardeşimiz Hasan Âtıf'ın müstesna kalemiyle bizlere hediye ettiği gayet güzel risaleleri güzelce ve süslü ciltlettirdik. Buradaki kardeşlerimiz onun hesabına ve ona sevab kazandırmak için ellerinde gezecek.

Size bu defa bir ihtara binâen, gayet muhtasar bir hakikat gönderildi. Belki de ehl-i dalâletin kendilerine perde ettikleri bazı sâfdil sofileri ve hocaları riya noktasında bir taarruza mukabil bir esasdır. Evet İstanbul’daki ihtiyarın itirazı dahi bu neviden bir sû’-i zandan gelmiş. Umum kardeşlerimize birer birer selâm ve selâmetlerine dua ve leyle-i kadrin hakikatına mazhar olmalarını rahmet-i İlahiyeden niyaz ediyoruz.

*el-Bâkî Hüve’l-Bâkî*
*Kardeşiniz*
*Said Nursî*

Hizb-ül Kur’anın burada, İnebolu’da tevzi’ edilen hediyelerini posta ile Atabey’e, yoksa Eğirdir’e göndermek münasib hangisi ise bildiriniz. Bizler buradaki Risale-i Nur talebeleri oradaki umum kardeşlerimize hususen bu mektubunuzda isimleri tasrih edilen kardeşlerimize arz-ı hürmet ve selâm ve leyle-i kadirlerini tebrik ediyoruz.

*Emin, Nazif, Hilmi, Zühdü, Feyzi*

Kardeşimiz Hâfız Ali’nin mübarek bahçesinin mübarek tatlısını kansız bir kurdun ne haddi var ki döktürsün, diye kalbime geldi. Üstada söyledim. Öyle ise yaz dedi. Hem Emin de müftüden sormuş, o da “zarar vermez” demiş.

*Kardeşiniz Feyzi*
