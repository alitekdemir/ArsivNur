---
title: "Kastamonu 279 : Rıza’nın bir fıkrası"
no: 279
id: "K-279"
konu: "Rıza’nın bir fıkrası"
bolge: "Kastamonu"
donem: "Kastamonu Dönemi"
date: 
yazar: "Said Nursî"
---

# Kastamonu 279 : Rıza’nın bir fıkrası

<p class="arabic" dir="rtl" title="Meal: “Subhân Allah’ın adıyla” * “Hiçbir şey yoktur ki O'nu hamd ile tesbih etmesin” [İsrâ 17:44]">بِاسْمِهِ سُبْحَانَهُ * وَاِنْ مِنْ شَىْءٍ اِلاَّ يُسَبِّحُ بِحَمْدِهِ</p>

<p class="arabic" dir="rtl" title="Meal: “Allah’ın selâmı, rahmeti ve bereketleri, üzerinize olsun.”">اَلسَّلاَمُ عَلَيْكُمْ وَرَحْمَةُ اللّٰهِ وَبَرَكَاتُهُ</p>

Çok şefkatli, çok merhametli, sevgili Üstadım!

Bu defaki Nur fabrikasının bizlere hediye ettiği muhavereyi kardeşimiz merhum Molla Abdullah gibi biz de tasdik edip çok mesruriyetle, çok vartalardan kurtulduk. Görüyorduk ki, cüz’î ilmiyle ve cüz’î kalbi intibaha gelmiş, cüz’î keşfine itimad eden huffaş misillü göz yuman başta hocalar, ehl-i zındıka ve o mütehayyir insanlar Risale-in Nur müellifine ve şakirdlerine bakarak, zahirî şahıslarında birşeyler arıyordu. Bir hikmete binaen o şakirdler umum genç olduğundan, şahıslarında bir şey göremediklerinden o cazibe-i uzmaya karşı kör gibi dalalet vâdilerinde geziyorlardı. O talebeler onlara karşı lisan-ı hal ile diyorlar ki:

Bir insan bir matlubunu elde etmek için elini kaldırırsa, nereden matlubunu alabilir? Malûm. Gözünü açsa nereyi görebilir? Yine malûm. Fakat insana verilen cüz’î iradeyi imanın şuuruyla Cenab-ı Hakk’ın irade-i külliyesine şart-ı âdi yaparak ona intisab etse, Kur’an ve Risale-in Nur ona öyle el verecek, öyle göz verecek; değil âlem-i şehadeti, âlem-i berzah, âlem-i misal, âlem-i ervah, ezel ve ebedi bir sahife gibi gösterir. Bahusus Seyyid-ül Mürselîn ve Sultan-ı Enbiya olan Habib-i Ekrem’ini sevip yani kendi cemalini sevmesiyle o cemalin âyinesi olan Habibini mi’rac-ı Nebevîde

<p class="arabic" dir="rtl" title="Meal: “Şüphesiz ki O herşeyi hakkıyla işiten, herşeyi hakkıyla görendir.” [İsrâ Sûresi, 17:1]">اِنَّهُ هُوَ السَّمِيعُ الْبَصِيرُ</p>

âyetiyle kendi zâtına teşbih ile Resul-i Ekrem’in şahs-ı manevîsini Kur’anda göreceğimize işaret eder.

Madem öyledir, biz de üstadımızı, üstadımızda bu asrın kara kara içinde kalmış bir zamanda huffaş misillü hangi göz ile bakıyoruz? Fakat Kur’anın kırk vech-i i’cazını gösteren 25. Söz ve Âyet-i Hasbiye’nin 1. Mertebesi ve Münacat ve Âyet-ül Kübra gibi risalelerde o âlemleri seyredip nev’-i beşere bâhusus avama bedahet derecesinde güya o âlemi fotoğrafla alıp gösterir gibi gösteriyor. Bu şahs-ı manevîyi görüp mâşâallah, bârekâllah diye Hakk’a serfüru edip Risale-in Nur’a sadakatla, ciddiyetle, ihlasla ve tesanüdün faziletiyle çalışmağa ve o cihette ifrat etmeğe gayret etmeliyiz. Oradaki kardeşlerime birer birer selâm ile dualarını isteriz.

*Mübarek gecelerde duanıza muhtaç talebeniz*
*Küçük Ali, Rıza*

***
