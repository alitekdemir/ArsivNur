---
title: "Kastamonu 317 : Hulusi Bey’in Isparta’daki kardeşlerine yazdığı bir fıkrası"
no: 317
id: "K-317"
konu: "Hulusi Bey’in Isparta’daki kardeşlerine yazdığı bir fıkrası"
bolge: "Kastamonu"
donem: "Kastamonu Dönemi"
date: 
yazar: "Said Nursî"
---

# Kastamonu 317 : Hulusi Bey’in Isparta’daki kardeşlerine yazdığı bir fıkrası

<p class="takdim">[Hulusi Bey’in Isparta’daki kardeşlerine yazdığı bir fıkrasıdır]</p>

Aziz, muhterem uhrevî kardeşim Sabri Efendi!

Sevgili Üstadımızın Risale-i Nur şakirdlerinin tesanüdüne müteveccih ve dalaletkâr ve tahribkâr darbeye karşı teyakkuz ve intibaha davet eden irşadkâr emirlerini ve bütün şakirdlerin manevî mukabelesini beyan ile Risale-i Nur şakirdlerinin ve Nurların daire-i maneviyesinin büyümekte olduğunu, aleyhdarların bile Nurlardan istifadeye çalıştıklarını, himayet ve sıyanet-i İlahiyenin lillahilhamd devam etmekte olduğunu beyan eden şifakâr emirlerini manevî haz ile okudum ve ben de elhamdülillah dedim.

<p class="arabic" dir="rtl" title=""> </p>
<p class="arabic" dir="rtl" title="Meal: “De ki: Hak geldi, batıl yok oldu.” [İsra Sûresi 17:81]">وَقُلْ جَاءَ الْحَقُّ وَزَهَقَ الْبَاطِلُ</p>

lâ-yetezelzel fermanının i’cazkâr sırrı Kur’anın hakikî ve hakikatlı tefsiri olan mübarek ve mukaddes nurlu eserlerde tezahür ediyor. Evet himaye ve sıyanet-i İlahiyeye ellerindeki Nurlar ve kalblerindeki kuvvet-i iman ile tesanüd içinde tek ve manevî bir vücud halinde olan

<p class="arabic" dir="rtl" title="Meal: “Mü'minler ancak kardeştirler.” [Hucurât Sûresi, 49:10]">اِنَّمَا الْمُؤْمِنُونَ اِخْوَةٌ</p>

düstur-u mukaddesine can ü gönülden bağlanmış bulunan Risale-i Nur şakirdleri mazhardırlar. Bu mazhariyetin devamı için, emrolunduğu gibi istikamet etmek gerektir, ihtiyat etmek de elzemdir.

Bu fakir kardeşiniz Nurlar güneşinden maddeten ayrı ve maddeten belki Neptün’ün Şems’ten uzaklığı gibi uzak ise de, manen hiçbir suretle ayrılık hissetmiyorum. Çünki o Nurların cazibesi, şemsin cazibesinden az değil ki, manevî bağı kopsun. Saatin ileri sayan ibresi gibi Nur menbaının cazibesi dâhilinde elimdeki Nurların neşri, müştak ve mütehayyirlerin imanlarını takviye ve daha sair nurlu vazifelerle ihtiyarsız sevkolunuyorum. Cenab-ı Hakk’a yüzbinler hamd ve şükürler olsun. Gönlümün arzu ettiği kadar değil, ancak takdir edildiği kadar hizmet ettiriliyorum. Nihayet iki-iki buçuk ay sonra kıt’aya verileceğimi haber aldım. Zahirde bu tebdil-i mahal ile bakalım ne olacak?

Bu muhitte Nurlar hesabına az az fakat tesirli hizmete muvaffak eden başta üstadım bütün kardeşlerimin manevî duaları ve manevî teveccühleri olduğuna da şüphe etmiyorum. Mübarek kardeşlerimin Nurları neşr ü tamim hususundaki meşkûr hizmetlerine o derece memnun oluyorum ki, tarif edemem. Nurlara bağlanan kardeşlerin her birine sanki Cenab-ı Hak bir fabrikanın muhtelif işler gören, fakat netice-i mesaîleri fabrikanın istihsalini artırmaya ve fabrikayı tevsi’e fabrikayı kuranı ve kendilerini manevî zengin etmeye ve asıl fabrika ve işçilerle istihsalinin sahib-i hakikîsini memnun etmeğe ma’tuf birer çeşit hizmet ettiriyor. Ne mutlu bizlere ki, bir ism-i a’zamı da Nur olan Mâlik ve Sâniimizin Habib-i Zîşan’ı vasıtasıyla inzal buyurduğu Kur’an-ı Azîmüşşan’ın hakikatlı tefsirlerini neşre memur ve mezun zâtın etrafında lillah için toplamış, şuur ve ihtiyarımız olmadan istihdam ettiriyor. Bu mazhariyetten dolayı ne kadar hamd ve şükretsek azdır.

*Kardeşiniz*
*Hulusi*

***
