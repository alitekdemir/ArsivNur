---
title: "Kastamonu 80 : Rumuzat-ı Semaniye’deki gaybî esrar"
no: 80
id: "K-80"
konu: "Rumuzat-ı Semaniye’deki gaybî esrar"
bolge: "Kastamonu"
donem: "Kastamonu Dönemi"
date: 
yazar: "Said Nursî"
---

# Kastamonu 80 : Rumuzat-ı Semaniye’deki gaybî esrar

<p class="arabic" dir="rtl" title="Meal: “Subhân Allah’ın adıyla” * “Hiçbir şey yoktur ki O'nu hamd ile tesbih etmesin” [İsrâ 17:44]">بِاسْمِهِ سُبْحَانَهُ * وَاِنْ مِنْ شَىْءٍ اِلاَّ يُسَبِّحُ بِحَمْدِهِ</p>

<p class="arabic" dir="rtl" title="Meal: “Barla ve Bedre gölündeki suyun damlaları adedince Allah’ın selâmı, rahmeti ve bereketleri üzerinize olsun.”">اَلسَّلاَمُ عَلَيْكُمْ وَرَحْمَةُ اللّٰهِ وَبَرَكَاتُهُ بِعَدَدِ قَطَرَاتِ الْمَاءِ فِى بُحَيْرَةِ بَارْلاَ وَ بَدْرَه</p>

Azîz, Sıddık Kardeşlerim!

Sava medrese-i Nuriyesi'nin kahraman bir talebesi olan Marangoz Ahmed'in onun ve Sava medresesinin safvet ve ihlâsını ve kuvvet ve irtibatlarını gösteren mektubunda bir-iki noktayı merak ediyorum. Bir-iki cihetle çok mesrur oldum.

**Mûcib-i merak birisi**: Sav'da Risale-i Nur'u yerleştiren mübarek Hacı Hâfızla beraber çalışan ve ondan ders alan Hâfız Mehmed kimdir? O zat bence hizmet cihetinde pek ehemmiyetli göründü.

**İkincisi**: O mektubda küçük talebelerden Hüseyin namındaki zât Hâfız Ali'nin bir-iki def'a ondan bahsettiği 14 yaşında iken ve hastalıkla beraber fevkalâde Risale-i Nur'la meşgul olan kıymetdar çocuk mudur? Eski Said'in 14 yaşındaki garip vaziyetini bana ihtar ettiği için merak ettim. Bizi mesrur eden bir cihet ise; Risale-i Nur'un dairesine masum çocukların çoklukla girmesiyle sahife-i amâlimize onların reddedilmez duaları ve âmâl-i sâlihaları girmesidir.

**Üçüncüsü**: Sav medresesi etraf köylerine nurları neşretmesi ve onların masum çocuklarını da Hâfız Mehmed'in daire-i dersine celb etmesidir, diye mektubunda Ahmed yazıyor. Hem onun mektubunda Risale-i Nur'un okunmasını Hüsrev'in hastalığına ilaç olduğu gibi pek çok def'alar da hattâ geçen müthiş hastalığımda gelen doktora okudum, hem ona hem bana ilaç olduğunu gördük. Evet mânevî devâ olduğu gibi bazan maddî ilaç da oluyor.

## Risale-i Nur'un santralı olan Sabri'nin mektubunda iki nokta nazar-ı dikkati celbetti.

**Birincisi**: Risale-i Nur'un yüksek talebelerine ve erkânlarına izin ve icazet noktasıdır. Madem Risale-i Nur'un şahs-ı manevîsi onları çok zaman dairesinde muhafaza edip çalıştırmıştır. Elbette o sebatkâr hâlislere icazet vermiş, izin onlarla beraberdir. Ben de ondan icazet alıyorum. Bu nokta şimdilik yeter.

**İkinci Nokta**: Hüsrev ve Süleyman Rüştü her vakit beraber düşündüğüm gibi Sabriyle, Sıddık Süleyman da aynen öyledir. Mektubla veya hayalen Sabriyle konuşsam daima Süleyman da beraberdir. Bu def'a mektubunda Süleyman'dan ve Risale-i Nur mescidinin müezzini Şem'in'in selâmını yazması münasebetiyle benim için çok ehemmiyetli bulunan Barla'daki dostlarımı, hususan Risale-i Nur'un baş kâtibi Şamlı Hâfız ve Tevfik'i tahassürle tahattur ettirdi. Acaba o dostlarımdan vefat edenler kimlerdir? Onlardan sağ olanlara selâm ve vefat edenlere dua..

Kardeşlerim! Bugünlerde Rumuzat-ı Semaniyeye ait iki risaleyi ehemmiyetli talebelere bir yere gönderdim. Yol kapandı, gitmedi. O iki risaleyi tekrar dikkatle mütalaa ettim. Fikren dedim ki: “Bu zevkli, güzel, meraklı, şirin bir maksada giden bu tevafuklu yolda ne için sevk edilmeden perde indi, başka yolda sevk edildik, çalıştırıldık?”

Birden ihtar edildi ki: O gaybî esrarı açacak olan meslekten yüz derece daha ehemmiyetli ve kıymetli ve umumî ihtiyaca medar ve herkes bu zamanda ona şiddetle muhtaç ve İslâmiyetin temel taşları olan hakaik-i imaniye hazinesine hizmet etmeye ve istifadeye zarar gelecekti. Çünkü, o esrar-ı gaybiye, zevkli ve meraklı olduğu için, nazarı kendine çekecekti. En büyük ve en yüksek maksat olan hakaik-i imaniyeyi, ikinci derecede bırakacaktı. Onun için idi, sûre-i <span class="arabic" dir="rtl" title="Meal: “Allah'ın yardımı geldiğinde” Nasr Sûresi, 110:1">اِذَا جَاءَ نَصْرُ اللّٰهِ</span> remzinde, esrar-ı gaybiye gösterildi, birden kapandı, perde indi. Hem bu sır içindir ki, o yolda istihdam edilmedik. Yalnız o meslek-i tevafukiyenin tereşşuhatından Risale-i Nur’un hakkaniyetine bir imza ve cezaletine bir ziynet ve huruf-u Kur’âniyenin intizamından ve vaziyetinden tezahür eden bir nevi i’câz çıktı. Daha o yolda çalıştırılmadık.

Umum kardeşlerime ve Risâle-i Nûr’da ders arkadaşlarıma birer birer selâm ve duâ ederiz ve duâlarını ricâ ederiz.

*el-Bâkî Hüve’l-Bâkî*
*Size müştâk ve duâlarınıza muhtaç*
*Said Nursî*

***
