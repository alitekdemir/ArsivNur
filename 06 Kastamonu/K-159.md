---
title: "Kastamonu 159 : Hizbü’l-Ekber ve bazı risalelerin tashihi hakkında"
no: 159
id: "K-159"
konu: "Hizbü’l-Ekber ve bazı risalelerin tashihi hakkında"
bolge: "Kastamonu"
donem: "Kastamonu Dönemi"
date: 
yazar: "Said Nursî"
---

# Kastamonu 159 : Hizbü’l-Ekber ve bazı risalelerin tashihi hakkında

<p class="arabic" dir="rtl" title="Meal: “Subhân Allah’ın adıyla” * “Hiçbir şey yoktur ki O'nu hamd ile tesbih etmesin” [İsrâ 17:44]">بِاسْمِهِ سُبْحَانَهُ * وَاِنْ مِنْ شَىْءٍ اِلاَّ يُسَبِّحُ بِحَمْدِهِ</p>

<p class="arabic" dir="rtl" title="Meal: “Kıyamete kadar, tabedilmiş ve okunmuş Hizb-i Ekber'in harfleri adedince Allah'ın selamı, rahmeti ve bereketleri üzerinize olsun.”">اَلسَّلاَمُ عَلَيْكُمْ وَرَحْمَةُ اللّٰهِ وَبَرَكَاتُهُ بِعَدَدِ حُرُوفِ حِزْبِ الْأَكْبَرِ الْمَطْبُوعَةِ وَالْمَقْرُوئَةِ اِلٰي آخِرِالزَّمَانِ، اٰمِينَ</p>

Aziz, sıddık, mübarek kardeşlerim!

Sabri’nin tabiriyle, Risale-i Nur’un Zülfikar’ı olan Hizbü’l-Ekber-i Nurî, elhak, memulümüzün fevkinde gayet parlak ve güzel ve dikkatli ve sıhhatli ve yanlışları pek az bir tarzda Cenâb-ı Hakkın inâyetiyle vücuda gelmiş. Hâfız Ali, Tâhirî, Hâfız Mustafa bu vazifede elhak tam çalışmışlar. Risale-i Nur’un eline bir elmas kılıç verdiler.

Kardeşlerim! Bu kudsî hediyeniz bu şehre girdiği aynı zamanda, daha biz haber almadan memleketimizde talebeler bir kitaba başladığı zaman, Kürtçe “meftihâne” nâmında bir ziyafet verdiklerine tam bir misâl olarak, Risale-i Nur’un 5 talebesi, ayrı ayrı köylerde, ne biz, ne onlar postadan haberimiz yokken, güya bu kudsî kitabın meftihânesi olarak herbiri, ayrı ayrı taamdan mürekkep bir küçük ziyafet getirdikleri nev’inde, hiçbir sebep yokken, bütün bütün âdete muhalif bir tarzda o beşlerin bu noktada ittifakı ve tevafukları, beşimiz, (Ben, Emin, Feyzi, Hilmi, Tevfik) müttefikan karar verdik ki, tesadüf kat’iyen imkânı yok. Demek, buradaki medrese-i Nuriyenin meftihânesi olarak, rahmet-i İlâhiye tarafından bir keramet-i Nuriyedir.

Hem 30 günden beri ve İnebolu’dan her hafta bir iki defa geldikleri halde, hiçbiri gelmeden, birden, sebepsiz, bir has talebe, üç günde yayan olarak, Hizbü’l-Ekberle beraber geldi. İkinci gün, güya onun için gönderilmiş gibi; matbu Hizbü’l-Ekber-i Nuriyenin bir kısmını aldı, götürdü.

Aziz kardeşlerim! Bu Hizb-i Nuriye benim şahsıma ait pek büyük bir keramet-i mâneviyesi var. Şimdi beyan etmek zamanı geldi. 23 sene evvel, Eski Said, Yeni Said’e inkılâp ettiği zaman, tefekkür mesleğinde gittiği için

<p class="arabic" dir="rtl" title="Meal: “Bir saat tefekkür, bir sene nafile ibadetten daha hayırlıdır.”">تَفَكُّرُ سَاعَةٍ خَيْرٌ مِنْ عِبَادَةِ سَنَةٍ</p>

sırrını aradım. Her bir-iki senede o sır, ya Arabî, ya Türkçe bir risaleyi netice verip suret değiştiriyordu. Arabî Katre Risalesinden, tâ Âyetü’l-Kübrâ risalesine kadar, o hakikat devam edip suretler değiştirerek, tâ Hizbü’l-Ekber-i Nuriye suret-i daimesine girdi. 20 seneden beridir ki, ne vakit sıkılsam ve fikir ve kalbe yorgunluk ve usanç gelse, bu hizbin bir kısmını mütefekkirâne okumuşsam, o sıkıntıyı ve usanç ve yorgunluğu izale ediyordu. Hattâ, bilâistisna, her gün, gece sabaha yakın dört beş saat meşguliyetten gelen usanç ve yorgunluk, o hizbin altısından birisini okumasıyla hiçbir eseri kalmadığı bin defa tekerrür etmiş.[^1]

Mühim bir hakikati, bu hakikat münasebetiyle bu zamanda ehl-i medreseye ve hocalara taalluk eden bir meseleyi beyan ediyorum:

Şöyle ki; eski zamandan beri ekser yerlerde medrese tâifesi tekkeler taifesine serfürû etmiş, yani inkıyat gösterip onlara velâyet semereleri için müracaat etmişler. Onların dükkanlarında ezvâk-ı imaniyeyi ve envâr-ı hakikati aramışlar. Hattâ medresenin büyük bir âlimi, tekkenin küçük bir velî şeyhinin elini öper, tâbi olurdu. O âb-ı hayat çeşmesini tekkede aramışlar. Halbuki medrese içinde daha kısa bir yol hakikatin envârına gittiğini ve ulûm-u imaniyede daha sâfi ve daha hâlis bir âb-ı hayat çeşmesi bulunduğunu ve amel ve ubudiyet ve tarikattan daha yüksek ve daha tatlı ve daha kuvvetli bir tarik-i velâyet ilimde, hakaik-i imaniyede ve Ehl-i Sünnetin ilm-i kelâmında bulunmasını, Risale-i Nur, Kur’ân‑ı Mu’cizü’l-Beyânın mu’cize-i mâneviyesiyle açmış, göstermiş, meydandadır.

İşte, Risale-i Nur’a herkesten ziyade kemâl-i şevkle taraftarâne ve müftehirâne medrese taifesinden olan ulemaların koşmaları lâzım ve elzem iken, maatteessüf, daha medrese ehlinin ekseri, kendi medresesinden çıkan bu âb-ı hayat çeşmesini ve bu kıymettar bâki hazinesini tanımıyor, aramıyor, muhafaza edemiyor.[^2]

Hizb-i Nuriye başındaki Türkçe parçasının “tam Arabî bilen” kelimesinden sonra bu yazılsın: “Veyahut, Âyetü’l-Kübrâ ve Münâcat ve 20. Mektup risaleleri yanında bulunan ve okuyan.”

Hem 4. sahifenin nihayetinden 2. satırın başındaki <span class="arabic" dir="rtl" title="">لِلْأَوْقَاتِ</span> vav tekaddüm etmiş, <span class="arabic" dir="rtl" title="">لِلْأَقْوَاتِ</span> yazılsın, “kut” un cem’idir.

Hem 22. sahifenin 4. satırında <span class="arabic" dir="rtl" title="">فِي صَحِيفَةِ حَسَنَاتِنَا وَفِي صَحِيفَةِ</span> kelimesinden sonra Hâfız Ali ve Tâhirî ve Hâfız Mustafa ve Nazif ilâve edilecek. <span class="arabic" dir="rtl" title="">وَاَمْثَالِهِ</span> kelimesi de <span class="arabic" dir="rtl" title="">وَاَمْثَالِهِمْ</span> yazılacak.

Salavatlarda ise "Gavs-ı A’zam’a ait", "Bu Gavs-ı A’zamındır" üstünde işaret edilecek ve arkasındaki, "Bu Seyyid Ahmed-i Bedevi’nindir." Bunun arkasında "Bu Meşîşe, Şazeliye’nindir". Ve onun arkasında "Muhammed Hanefî Sıddıkî’nindir" diye işaret edilsin. Arkasında "Bu Said’indir" işaret edilsin. 46. sahifede âhirdeki 3. satırın başında <span class="arabic" dir="rtl" title="">يَا نُورَ الْأَنْوَارِ</span> dan başlayan "Bu Şah-ı Nakşibendî’nindir". 47. sahifesinin <span class="arabic" dir="rtl" title="">عَلٰي مَنْ اُنْزِلَ عَلَيْهِ الْفُرْقَانِ الْحَكِيمُ</span> "Bu da Said’indir" işaret edilsin. 49. sahifede <span class="arabic" dir="rtl" title="">وَصَلِّ اِلٰهِي</span> ile başlayan üstünde "Bu salavat Hazret-i Ali’nin Risale-i Nur’dan gaybî haber verdiği Celcelutiye Kasidesi’nin âhirinde zikretmiş" diye sizler bu cümleleri herbir sahifesinin hâşiyesinde yazıp, işaret edersiniz.

50. sahifede "Sekine" kelimesinden sonra "İsm-i a’zam olan esma-i sitte 19 defa arkasında olan âyetleri herbiri bir maksad içindir. İsteyen umumunu da esma-i sitte ile beraber 19 defa okur. İsterse maksadına muvafık âyetleri beraber 19 defa okusun" diye yazarsınız.

Hizb’de Münacat’tan alınan parçaların yalnız tercümesi olan kısımları Arabî bilmeyenler için Hüccetullah Mecmuası’nda yazılsa veya müstakil teksir edilse çok iyi olur. Hizb-ül Ekber’in başında yazılsın ki, "Baştan tâ 22. sahifeye kadar kısmının tercümesi ve izahı Âyet-ül Kübra Risalesi’nin 2. Makamı’nda vardır."

Ve 29. sahifede yazılsın ki, "Bu kısmın tâ salavata kadar tercümesi ve izahı Risale-i Münacat’ta vardır." Ve 23. sahifenin kenarında yazılsın ki, "Bu kısmın tâ 28. sahifenin âhirine kadar tercümesi ve izahı 20. Mektub’da vardır."

*Said Nursî*

***

***
[^1]: Evet şimdi de devam eder...
[^2]: Lillâhilhamd, şimdi tam tamına başladılar. Sözler mecmuası, hem hocaları, hem muallimleri Nurlara çekti.
