---
title: "Kastamonu 261 : Şamlı Tevfik’in, ayrılık süresinde Üstad'a duyduğu özlemi"
no: 261
id: "K-261"
konu: "Şamlı Tevfik’in, ayrılık süresinde Üstad'a duyduğu özlemi"
bolge: "Kastamonu"
donem: "Kastamonu Dönemi"
date: 
yazar: "Said Nursî"
---

# Kastamonu 261 : Şamlı Tevfik’in, ayrılık süresinde Üstad'a duyduğu özlemi

<p class="takdim">[Şamlı Tevfik’in hususî bir fıkrasıdır]</p>

<p class="arabic" dir="rtl" title="Meal: “O’nun adıyla” * “Hiçbir şey yoktur ki O'nu hamd ile tesbih etmesin” [İsrâ Suresi, 17:44]">بِاسْمِهِ * وَاِنْ مِنْ شَىْءٍ اِلاَّ يُسَبِّحُ بِحَمْدِهِ</p>

<p class="arabic" dir="rtl" title="Meal: “Allah’ın selâmı, rahmeti ve bereketleri, üzerinize olsun.”">اَلسَّلاَمُ عَلَيْكُمْ وَرَحْمَةُ اللّٰهِ وَبَرَكَاتُهُ</p>

Canımdan kıymetdar üstad-ı efhamım ve fazilet-mend efendim hazretleri!

Fakir kardeşiniz kendimi her ân maiyetinizde hazır gibi farz edip, mübarek ellerinizi misk gibi koklayarak öper ve her namaz arkasında lisan-ı âcizîye yakıştığı kadar sıhhat ve âfiyetinizle beraber ömrünüzün izdiyadı hakkında Cenab-ı Hakk’a yalvarırım. Sizi her ân hatırından çıkarmayan ve çıkaramayan ve çıkarmak ihtimali olmayan garib, fakir kardeşinizin sizi ziyaret emeli cismimi her ân yakmaktadır. Lâkin lâkin, âh… Vaktin adem-i müsaadesi, büyük mani teşkil ediyor. Şeklinizi şahsen rü’yet etmek iştiyakı aklıma hutur eder etmez, gözlerimi kapayarak kalb gözüyle mübarek şekl-i fazılanelerini ziyaret eder ve bu suretle iftirakımdan ağlarım. Ciğerimden çıkan âh kelimesi âdeta ciğerimi kebap etti desem kizbi ihtiyar etmiş olmam. İftirakımdan şimdiye kadar kardeşlerim içerisinde benden fazla ziyan eden yoktur. Ben çok ziyandayım. Çünkü uçurdum, tutamadım. Bu hal bana büyük bir yara açtı. Bu yaram kolay kolay iltiyam etmeyecek. Cenab-ı Hallak azametiyle lütf u ihsan ederse üstadıma bir daha dünyada mülâki olursam, ciğerimde açılan yaralar mülâkatımla iltiyam edecektir.

Efendim! Zât-ı fazılanelerinden görmüş ve işitmiş olduğum âyet-i kerime ve hadîs-i şeriflerin lezzeti hâlâ dimağımda yayılıdır. Maiyet-i fazılanelerinde geçirdiğim sürurlu günleri, hizmetlerimizi hiç unutamam. O hallerimiz uhrevî bir hal ve uhrevî bir vazife olduğunda hiç şüphe yoktur. Cenab-ı Hak dergahında kabul buyursun, âmîn.

Efendim! İlâ âhir-il ömür hizmet-i fazılanenizde müstahdem bulunsam, hiçbir vakit hakkınızı ödeyemem. Çünkü çok ef’alimi değiştirdim ve cehlimi de izale ettim. Cenab-ı Hak yüzbinler razı olsun. Daima Cenab-ı Feyyaz-ı Mutlak ve Rabb-ül Halk hazretlerine el açıp tazarru ve niyaz etmekte ve dünyada bir daha mülakat ettirmek için yalvarırım. "Yâ Rab! Ömrüm vefa etmez, bu arzuma muvaffak olamazsam, âhirette ayırma ve şefaatine mazhar eyle" duası hergün vird ü zebanımdır. Maiyet ve hizmetinizde bulunan arkadaşlara birer birer selâm ve hürmetler. Mübarek ellerinizi her vakit öpmekle doyamayan fakir kardeşiniz Tevfik’e dua buyurmanızı istirham ile, mektub-u âcizîye nihayet veriyorum efendim.

*İhtiyatçı kardeşiniz*
*M.T.*

***
