---
title: "Kastamonu 23 : Ahirzamandan haber veren mühim bir hadis"
no: 23
id: "K-23"
konu: "Ahirzamandan haber veren mühim bir hadis"
bolge: "Kastamonu"
donem: "Kastamonu Dönemi"
date: 
yazar: "Said Nursî"
---

# Kastamonu 23 : Ahirzamandan haber veren mühim bir hadis

## Ahirzamandan haber veren mühim bir hadis

<p class="arabic" dir="rtl" title="Meal: “Ümmetimden bir taife Allah’ın emri gelinceye kadar (yani kıyâmetin kopmasına kadar) hak üzerinde galip olacaktır.”">لاَ تَزاَلُ طَائِفَةٌ مِنْ اُمَّتِى ظَاهِرِينَ عَلَى الْحَقِّ حَتّٰى يَاْتِىَ اللّٰهُ بِاَمْرِهِ</p>

Ramazan-ı Şerifte 10. günün 2. saatinde birden bu hadis-i şerif hatırıma geldi. Belki, Risale-i Nur şakirtlerinin taifesi ne kadar devam edeceğini düşündüğüme binaen ihtar edildi.

<span class="arabic" dir="rtl" title="Meal: “Ümmetimden bir taife zail olmayıp devam edecektir.”">لاَ تَزاَلُ طَائِفَةٌ مِنْ اُمَّتِى</span> (şedde sayılır, tenvin sayılmaz) fıkrasının makam-ı cifrîsi 1542 ederek nihayet-i devamına ima eder.

<p class="arabic" dir="rtl" title="Meal: “Gaybı Allah'tan başkası bilemez” [Neml Sûresi, 27:65 den alıntı]">لاَ يَعْلَمُ الْغَيْبَ اِلاَّ اللّٰهُ</p>

<span class="arabic" dir="rtl" title="Meal: “Hak üzerinde galip olacaktır.”">ظَاهِرِينَ عَلَى الْحَقِّ</span> (şedde sayılır) fıkrası dahi, makam-ı cifrîsi 1506 edip, bu tarihe kadar zahir ve âşikârâne, belki galibane, sonra tâ 42’ye kadar gizli ve mağlûbiyet içinde vazife-i tenviriyesine devam edeceğine remze yakın ima eder.

<p class="arabic" dir="rtl" title="Meal: “Gerçek ilim ancak Allah katındadır.” * “Gaybı Allah'tan başkası bilemez” [Neml Sûresi, 27:65 den alıntı]">وَالْعِلْمُ عِنْدَ اللّٰهِ * لاَ يَعْلَمُ الْغَيْبَ اِلاَّ اللّٰهُ</p>

<span class="arabic" dir="rtl" title="Meal: “Allah’ın emri gelinceye kadar.”">حَتّٰى يَاْتِىَ اللّٰهُ بِاَمْرِهِ</span> (şedde sayılır) fıkrası dahi, makam-ı cifrîsi 1545 olup kâfirin başında kıyâmet kopmasına ima eder.

<p class="arabic" dir="rtl" title="Meal: “Gaybı Allah'tan başkası bilemez” [Neml Sûresi, 27:65 den alıntı]">لاَ يَعْلَمُ الْغَيْبَ اِلاَّ اللّٰهُ</p>

Câ-yı dikkat ve hayrettir ki, üç fıkra bil’ittifak 1500 tarihini göstermeleriyle beraber, tam tamına mânidar, mâkul ve hikmetli bir surette 1506’dan tâ 42’ye, tâ 45’e kadar üç inkılâb-ı azîmin ayrı ayrı zamanlarına tetabuk ve tevafuklarıdır. Bu imalar gerçi yalnız bir tevafuk olduğundan delil olmaz ve kuvvetli değil, fakat birden ihtar edilmesi bana kanaat verdi. Hem kıyametin vaktini kat’î tarzda kimse bilmez, fakat böyle îmalarla bir nevî kanaat, bir galip ihtimal gelebilir.

Fatiha’da <span class="arabic" dir="rtl" title="Meal: “Doğru yol” (Fâtiha Sûresi, 1:6)">صِرَاطِ مُسْتَقِيمْ</span> ashabının tâife-i kübrâsını târif eden <span class="arabic" dir="rtl" title="Meal: “Kendilerine nimet ve ihsanda bulunduğun kimseler” (Fâtiha Sûresi, 1:7)">اَلَّذِينَ اَنْعَمْتَ عَلَيْهِمْ</span> fıkrası, şeddesiz 1506 veya 7 ederek, tam tamına <span class="arabic" dir="rtl" title="Meal: “Hak üzerinde galip olacaktır.”">ظَاهِرِينَ عَلَى الْحَقِّ</span> fıkrasının makamına tevafuku ve mânâsına tetabuku ve şedde sayılsa <span class="arabic" dir="rtl" title="Meal: “Ümmetimden bir taife zail olmayıp devam edecektir.”">لاَ تَزاَلُ طَائِفَةٌ مِنْ اُمَّتِى</span> fıkrasına üç mânidar farkla tam muvafakatı ve mânen mutabakatı, bu hadisin imasını teyid edip remiz derecesine çıkarıyor. Ve müteaddit âyât-ı Kur’âniyede <span class="arabic" dir="rtl" title="Meal: “Doğru yol” (Fâtiha Sûresi, 1:6)">صِرَاطِ مُسْتَقِيمْ</span> kelimesi, bir mânâ-yı remziyle Risaletü’n-Nur’a mânâca ve cifirce ima etmesi remze yakın bir ima ile, Risaletü’n-Nur şakirtlerinin taifesi, âhirzamanda o taife-i kübrâ-i âzamın âhirlerinde bir hizb-i makbul olacağını işâret eder diye def’aten birden ihtar edildi.

<p class="arabic" dir="rtl" title="Meal: “Gerçek ilim ancak Allah katındadır.” * “Gaybı Allah'tan başkası bilemez” [Neml Sûresi, 27:65 den alıntı]">وَالْعِلْمُ عِنْدَ اللّٰهِ * لاَ يَعْلَمُ الْغَيْبَ اِلاَّ اللّٰهُ</p>

## Sure-i İbrahim'den;

<p class="arabic" dir="rtl" title="Meal: “Görmedin mi, Allah nasıl bir misal getirdi; güzel bir sözü.. kökü sabit, dalları ise gökte olan güzel bir ağaç gibi..” [İbrahim Sûresi 14:24]">اَلَمْ تَرَ كَيْفَ ضَرَبَ اللّٰهُ مَثَلاً كَلِمَةً طَيِّبَةً كَشَجَرَةٍ طَيِّبَةٍ اَصْلُهَا ثَابِتٌ وَفَرْعُهَا فىِ السَّمَاءِ</p>

<span class="arabic" dir="rtl" title="Meal: “Güzel bir söz”">كَلِمَةً طَيِّبَةً</span> kelimesi (tenvinler sayılır şedde sayılmaz) 1011 dir. "Risalet-en Nuriyye" nin makamına üç fark ile tevafuk eder ve <span class="arabic" dir="rtl" title="Meal: “Güzel bir söz”">كَلِمَةً طَيِّبَةً</span> mübarek ve güzel söz manasıyla Risale-i Nur'un güzel sözlerine tetabuku ve <span class="arabic" dir="rtl" title="Meal: “Güzel bir ağaç”"> كَشَجَرَةٍ طَيِّبَةٍ</span> tenvinler ve şedde sayılmazsa 1344 ederek tam tamına Risaleten-Nur'un zuhur ve intişarına ve yükselmesinin tarihine muvafakatı ve mânâca mutabakatı bir ima belki bir remizdir belki bir işarettir ki <span class="arabic" dir="rtl" title="Meal: “Güzel bir söz”">كَلِمَةً طَيِّبَةً</span> olan Risale-i Nur'un güzel sözleri bu âyetin bu asırda bir medar-ı nazarıdır. Bu âyetin tam arkasında <span class="arabic" dir="rtl" title="Meal: “Kötü bir sözün misali, kötü bir ağaç gibidir..” İbrahim Sûresi 14:26">مَثَلُ كَلِمَةٍ خَبِيثَةٍ كَشَجَرَةٍ خَبِيثَةٍ الخ</span> âyeti Risale-i Nur muarızlarının pis mesleklerine manen bakması o imayı teyid eder.

Hem <span class="arabic" dir="rtl" title="Meal: “Kökü sabit, dalları ise gökte olan”">اَصْلُهَا ثَابِتٌ وَفَرْعُهَا فىِ السَّمَاءِ</span> manasıyla Kurân’ın tuba ağacı gibi aslı ve kökü semada dalları ve semeratı zeminde intişar etmesine mukabil o Kur'ânın bir tefsiri dahi aslı ve kökü zeminde dal ve budakları semavatta hakaik-i İlahiyede intişarını remzen ifade etmekle o imayı tam te'yid eder.

Aziz kardeşlerim! Bu saatte ben Kur’ân okurken, Risâle-i Nûr ile ziyâde alâkadâr olan Sûre-i İbrâhîm’de bir âyet beni meşgul ederken, Emîn, size göndereceği mektubu getirdi ve dar vaktimizde bu geniş âyetin denizinden ancak bir katrecik bu parçaya girebildi. Birkaç dakika zarfında yazdık, vakit bulamadık. Kusura bakmayınız.

*Said Nursî*
