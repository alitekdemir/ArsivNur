---
title: "Kastamonu 110 : Hizb-ül Kuran’ın tabı ve bazı risalelerin tanzimi"
no: 110
id: "K-110"
konu: "Hizb-ül Kuran’ın tabı ve bazı risalelerin tanzimi"
bolge: "Kastamonu"
donem: "Kastamonu Dönemi"
date: 
yazar: "Said Nursî"
---

# Kastamonu 110 : Hizb-ül Kuran’ın tabı ve bazı risalelerin tanzimi

<p class="arabic" dir="rtl" title="Meal: “Subhân Allah’ın adıyla” * “Hiçbir şey yoktur ki O'nu hamd ile tesbih etmesin” [İsrâ 17:44]">بِاسْمِهِ سُبْحَانَهُ * وَاِنْ مِنْ شَىْءٍ اِلاَّ يُسَبِّحُ بِحَمْدِهِ</p>

<p class="arabic" dir="rtl" title="Meal: “Kur'anın esrarı ve harfleri adedince Allah’ın selâmı, rahmeti ve bereketleri üzerinize olsun.”">اَلسَّلاَمُ عَلَيْكُمْ وَرَحْمَةُ اللّٰهِ وَبَرَكَاتُهُ بِعَدَدِ حُرُوفِ الْقُرْآنِ وَاَسْرَارِهِ</p>

Hizb-ül Kur'an-ül Âzam'ın tab'ına muvaffakiyet Risale-i Nur'un inşallah fütuhatına ve mu'cizeli Kur'an'ın tab'ına bir pişdardır. Sizleri tebrik ediyoruz. Bu şuhûr-u mübarekede o Hizb-i A'zam'ın kazandıracağı sevabın bir misli defter-i a'mâlinize girecekler. Bu büyük mânevî kâr ona sarf olunan mal ve vakit ve hizmetten çok ziyadedir. Kahraman Tâhir bu hizmette, elhak muvaffakıyetle tam iktidarını gösterdi. Her bir nüshanın satıldığı vakit, hediyesi kaç kuruş ise, bize bildiriniz. Hem bu havaliye göndereceğiniz miktarı şu adresle gönderiniz. (Çankırı'da komisyoncu Mustafa İpek vasıtasiyle Kastamonu'da Nasrullah Cami şadırvanında Çaycı Emin'e gönderilecek.)

Kahraman Tâhirin yazdığı tarzdaki tab' çok müşkilatlı olmuş. Bu kadar müşkilat içinde vuku' bulmamış bir tarzda tevafuklu çıkması bir eser-i inayettir. Cenâb-ı Hakk'a hadsiz şükür olsun. Tâhir'in 10. Söz'ün mülhakâtiyle Küçük Ali'nin yazdığı lâhikalı tarzda "münasibmidir?" diye sormasına deriz: "Evet münasiptir." Yalnız ism-i Hayy'dan aldığı parçanın haşre ait ve münasip olmayan bir parçası girmiş. Hem daha başka risalelerde haşre ait müessir parçalar bulsanız ilhak edersiniz.

Hem Mu'cizat-ı Kur'aniyye olan 25. Söz âhirleri acelelik belasıyla mücmel kaldığına bedel, ona zeyl ve lâhika olmak için Sabri'ye bir kaç ay evvel yazdığım bir mektubdaki "kendi yazdığı nüshasına ilave et" demiştik. Hem Hasan Âtıf'ın bana yazdığı Mu'cizat-ı Kur'aniyye'ye, Kur'an'ın mu'cizatına ait bazı parçaları burada biz ilhak ettik. Siz de Kur'an'ın i'cazıyla münasebettar mühim nükteler ve 20. Söz, Sure-i Fethin âhir ayeti ve Rumuz-u Semaniye'ye ait Fihristenin yazdığı parçaları gibi tensip ve tensikinizle ilhak etseniz iyi olur. Tâ ki Mu'cizat-ı Ahmediyye risalesi gibi 10. Söz, 25. Söz lâhikalarıyla tam tekemmül etsin ve o üç erkân-ı imaniyye tam kuvvetlerini, haşmetlerini mülhidlere göstersin. 18. Lem'a'nın Fihristesi ise yazması sizlere aittir. Siz yazınız bize de gönderiniz.

Kardeşimiz Marangoz Ahmed'in Medrese-i Nuriye'nin başlarından olan Hafız Mehmed'in tam beraeti ve bütün risalelerini teslim alması onun dediği gibi bir keramet-i Nuriye'dir, biz de tasdik ediyoruz. Rü'yasında Hz.Ali (R.A.) etrafımızdaki yılanları öldürmesi, tabiri pek zahir bir rü'ya-yı sâdıkadır. Hocanın sualine verdiği zerafetli cevap ve temsili bir teşbih cihetiyle, o rü'yanın bir mana-yı işarîsi altına girebilir. Yoksa böyle sarih şeylere manası budur denilse münasip olmaz. Orada bulunan umum kardeşlerimize selâm ve dua eder ve dualarınızı isteriz.

*el-Bâkî Hüve’l-Bâkî*
*Kardeşiniz*
*Said Nursî*
