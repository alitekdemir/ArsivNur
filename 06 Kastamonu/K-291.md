---
title: "Kastamonu 291 : Süleyman’ın Risaleler hakkında hissiyatı"
no: 291
id: "K-291"
konu: "Süleyman’ın Risaleler hakkında hissiyatı"
bolge: "Kastamonu"
donem: "Kastamonu Dönemi"
date: 
yazar: "Said Nursî"
---

# Kastamonu 291 : Süleyman’ın Risaleler hakkında hissiyatı

Nur ve Gül ecza sahibi ve naşiri sevgili Üstadım!

Furkan-ı Hakîm’den iktibas ettiğiniz Risale-in Nur’larda duanız himmetiyle ve hizmetimle Cenab-ı Hak şakird kabul etsin. Zamanın dağdağalı zulmetler içinde bir dakika teneffüs etmeğe vakit bulamayan ruhlar ve yaralarımız, Kur’an-ı Hakîm’den tereşşuh eden Nurlarla tedavi edilsin. Elhamdülillah tam tiryak olup tedavi ediliyor. Derya menbaından fışkıran nur, kendinden çok uzak mesafeleri ikaz ve irşad, nurlarıyla ihata ediyor.

**Saniyen**: Sırf uhrevî kazançlarımız için çok musibetlere giriftar olan ve bizim gibi dar fikirli gençlere temsillerle hakikatları eriştiren sevgili Üstadım! Hidayet yolu gösterici Risale-i Nur’ları okuyup yazdığım her Nur, neşrettiğimiz o ulvî hakikatlar için âciz lisanım tavsif ve takdirden âciz kalıyor. Cenab-ı Hakk’a gece gündüz secde-i şükran etsek, o nimetlerin şükrünü eda edemiyeceğiz. İstidadımın kısa olmaklığıyla, ruhumun arzu ettiği tarzda uzun yazmağa iktidarım yoktur. Bütün Risale-in Nur’un kıymetini tariften âcizim. Ne kadar yazsam, o eserlerin binden bir nebzesinin kıymetini gösteremez. Cenab-ı Hakk’a gece gündüz niyaz ediyorum ki, âhir nefesime kadar ihlas ve sadakatla bu erişilmez feyizli nurlara daim ve kaim etsin, âmîn.

Bir defa olmak üzere yazdığım bu gibi malayani kelimeler Üstadımı işgal etmekten başka bir şey değildir. Kusurumun afvını rica ile bayramınızı tebrik eder, el ve ayaklarınızdan öperim. Başta Hacı Hâfız olarak, ağabeyim Ahmed ve Şükrü orada bulunan kardeşlerimizin bayramlarını tebrik ve kalbler dolusu selâm ve arz-ı hürmet ederler.

*el-Bâkî Hüve’l-Bâkî*
*Âciz, fakir talebeniz*
*Süleyman*

***
