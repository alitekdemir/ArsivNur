---
title: "Kastamonu 43 : Hıfz-ı Kuranın ehemmiyeti"
no: 43
id: "K-43"
konu: "Hıfz-ı Kuranın ehemmiyeti"
bolge: "Kastamonu"
donem: "Kastamonu Dönemi"
date: 
yazar: "Said Nursî"
---

# Kastamonu 43 : Hıfz-ı Kuranın ehemmiyeti

<p class="arabic" dir="rtl" title="Meal: “Subhân Allah’ın adıyla” * “Hiçbir şey yoktur ki O'nu hamd ile tesbih etmesin” [İsrâ 17:44]">بِاسْمِهِ سُبْحَانَهُ * وَاِنْ مِنْ شَىْءٍ اِلاَّ يُسَبِّحُ بِحَمْدِهِ</p>

<p class="arabic" dir="rtl" title="Meal: “Allah’ın selâmı, rahmeti ve bereketleri, üzerinize olsun.”">اَلسَّلاَمُ عَلَيْكُمْ وَرَحْمَةُ اللّٰهِ وَبَرَكَاتُهُ</p>

Aziz, sıddık kardeşlerim!

Sizlerin ümidimin pek fevkinde gayret ve faaliyetiniz beni, âhir hayatıma kadar mesrur ve müteşekkir edecek bir mahiyettedir. Bu defa mektubunuzda, “Hıfz-ı Kur’ân’a çalışmak ve Risale-i Nur’u yazmak, bu zamanda hangisi takdim edilse daha iyidir?” diye sualinizin cevabı bedihîdir.

Çünkü, bu kâinatta ve her asırda en büyük makam Kur’ân’ındır. Ve her harfinde, ondan tâ binler sevap bulunan Kur’ân’ın hıfzı ve kırâati her hizmete mukaddem ve müreccahtır. Fakat, Risale-i Nur dahi o Kur’ân-ı Azîmüşşanın hakaik-i imaniyesinin burhanları, hüccetleri olduğundan ve Kur’ân’ın hıfz ve kıraatine vasıta ve vesile ve hakaikini tefsir ve izah olduğu cihetle, Kur’ân hıfzıyla beraber ona çalışmak da elzemdir.

Nur fabrikası ve Gül fabrikası devâirinde, mübarekler heyetinde, Lütfü’ler nümunelerinde, Hacı Hâfız’lar cemaatinde, Sıddık Süleyman, Hakkı’nın makamlarında bulunan herbir kardeşlerimize, hususan 50 ümmîden çıkan Risale-i Nur talebelerine birer birer selâm ve dua ediyoruz ve dualarınızı istiyoruz.

Feyzi’ler, Nazifler, size arkadaki parçayı göndermek istediler. 25. Söz'ün medeniyete karşı tesettür ve taaddüd-ü zevcât hakkındaki beyânâtâ bir hâşiye olmak üzere lâyiha-i temyizin müdâfaâtından bir parça size gönderilmişti. Başında budur; "Ben de adliyenin mahkemesine derim ki: 1350 seneden -ilâ âhir-" Âhirdeki parça tesettüre yazıldıktan sonra, o hâşiyeyi de âhirinde yazılsın. Münasip ise yazınız.

*Kardeşiniz*
*Said Nursî*

***

> 1. Tesettür Risalesine yazılması istenen “Âhirdeki parça” diye ifade edilen parça için bkz. Kastamonu Arşivi n.212
