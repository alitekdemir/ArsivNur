---
title: "Kastamonu 324 : Hüsrev’in bir fıkrası"
no: 324
id: "K-324"
konu: "Hüsrev’in bir fıkrası"
bolge: "Kastamonu"
donem: "Kastamonu Dönemi"
date: 
yazar: "Said Nursî"
---

# Kastamonu 324 : Hüsrev’in bir fıkrası

<p class="takdim">[Hüsrev’in bir fıkrasıdır]</p>

Bu hafta içerisinde Risale-i Nur’la alâkası bulunduğunu hem kuvvetli hem de yakînen hissettiğimiz bir mes’eleyi sevgili Üstadımıza arzediyoruz. Şöyle ki:

Bundan üç gün evvel, gece yatsıdan sonra Isparta halkının uyumak üzere istirahate çekileceği bir zamanda, büyük bir gürültü ile gelerek memleketimizi sarsan bir zelzele oldu. Üçyüz otuzda harb-i umumînin başlangıcındaki hareket-i arzın iki bine yakın insan ölüsü vermesi dehşeti gören halk bu sefer de aynı korkuyu geçirdi. Lillahilhamd bu seferki zelzele bizi titrettiği gibi şiddetli olmadı. Çıkardığı gürültüsüne nisbetle pek hafif geçti. Bizi dehşetli korkuttuğu halde hiçbir zarar îras etmeden uzaklaştı gitti. Bir daha da olmadı.

Beşerin bugünkü isyanından celal-i İlahî karşısında korktuğunu ve dehşet aldığını mütemadi titremesiyle ve şiddetli sarsıntılarıyla gösteren arz, son seneler içinde Âzerîler diyarını etrafıyla alt-üst etmiş, Tokat’lıları muhitiyle tokatlamış ve o civarda bir mahalde tekrar dehşetini göstermiş. Son günlerde İzmit civarında bir mıntıkayı harabezara çevirmişti. Her uğradığı yerde böyle dehşetli tahribat vücuda getiren zelzele, memleketimize de bu dehşetiyle geldiği halde hiç zarar etmeden gitmesi ve bir daha gelmemesi, hem bu son seneler içinde nehirlerin tuğyan etmesi, bir kısım hayvanatı harab etmesi, bir kısım insanları evleriyle birlikte sürükleyip götürmesi, bazı yerlerde şimendifer hatlarını bozması ve şimendiferleri su altında bırakması, içindeki bir kısım insanları suların götürüp gitmesi, bir kısmını toprağa gömmesi ve Isparta mahfuz kalması ve yine bu son senelerde kışın pek şiddetli olması ve çok insanları ızdırab içinde titretmesi ve semanın bazı yerlerde fazla bârân göndermesiyle tahribat yapması ve bazı yerlerde yağmur vermemekle kaht u galâ vücuda getirmesi, Isparta’ya hiç zarar gelmemesi ve hattâ kendi memleketimizde bu sene içinde Risale-i Nur’a karşı muarız bulunan, hoca kıyafetli bir şahsın çift tarlasında iken fındık ile yumurta büyüklüğü arasında 15 dakika devam eden bir dolu âfâtıyla başını tokatlaması ve hasılatından hiçbir şey bırakmaması, hem yalnız o şahsa ait olup hususi kalması kat’iyyen Risale-i Nur’un tokatı olduğu gibi, pek çok hâlât gösteriyor ki; anasır ittihad ederek isyanımıza karşı hücum ettikleri halde, memleketimizdeki Risale-i Nur’un pek çok mehalik karşısında talebelerini sıyanet ettiği gibi, bu seferde de o mübarek ruh-u manevî-i Nur arzın bu gelen dehşetli darbesinde karşı kalkan olarak hem memleketimizi, hem de talebelerini enkaz altında kalmaktan ve harabezar içinde dolaşmaktan sıyanet etmiştir. Ellerimizdeki çiziltileriyle ettikleri masumane feryadlarından çıkan Risale-i Nur’u bize şefaatçi veren ve onunla gün be-gün âbidlerini çoğaltan, hâmidlerini teksir eden o Rahîm olan Allah’a sonsuz şükür ederken hak hesabına "O Nur’un mümessilini Allah seviyor, biz ne için sevmeyelim" diyerek muhabbetle kalblerimizde taşırız. Emirlerine ruh u canla her ân itaat ederiz. Ömür ve âfiyetinize sıhhat ve selâmetinize muvaffakiyet ve zaferinize beş vakitte dua eden talebeleriniz Nur fabrika heyet-i müttehidesi, Gül fabrikası cemaati, Mübarekler Heyeti, Atabey ve Sava mübarekleri ile birlikte tekrar ellerinizden öperim sevgili Üstadım Efendim Hazretleri. Başta Feyzi, Emin bütün kardeşlerimize ardı arkası kesilmez muhabbetle selâmlar ederiz.

*el-Bâkî Hüve’l-Bâkî*
*Talebeniz Hüsrev*
