---
title: "Kastamonu 145 : Risale-i Nur şakirtleri tarafından sorulan suale cevaptır"
no: 145
id: "K-145"
konu: "Risale-i Nur şakirtleri tarafından sorulan suale cevaptır"
bolge: "Kastamonu"
donem: "Kastamonu Dönemi"
date: 
yazar: "Said Nursî"
---

# Kastamonu 145 : Risale-i Nur şakirtleri tarafından sorulan suale cevaptır

## Risale-i Nur şakirtleri tarafından sorulan suale cevaptır

**Sual**: Geçen sene sizden sormuştuk ki, 50 gündür merak edip dünya cereyanlarına bakmadınız ve sormadınız, o zaman bize bir cevap verdiniz. Gerçi o cevap hakikattir ve kâfidir. Fakat Risale-i Nur’un intişarı ve hizmeti ve âlem-i İslâmiyetin menfaati noktasında bir derece bakmanız lâzım iken, şimdi, 13 ay oluyor, aynı hal devam ediyor. Merak edip hiç sormuyorsunuz.

**Elcevap**: <span class="arabic" dir="rtl" title="Meal: “İnsan şüphesiz ki çok zâlimdir.” İbrahim Sûresi, 14:34">اِنَّ الْإِنْسَانَ لَظَلُومٌ</span> âyetine en âzam bir tarzda şimdiki boğuşan insanlar mazhar olmalarından, onlara değil taraftar olmak veya merakla o cereyanları takip etmek ve onların yalan, aldatıcı propagandalarını dinlemek ve müteessirane mücadelelerini seyretmek, belki o acip zulümlere bakmak ta caiz değil. Çünkü zulme rıza zulümdür; taraftar olsa, zâlim olur. Meyletse,

<p class="arabic" dir="rtl" title="Meal: “Zulmedenlere en küçük bir meyil göstermeyin; yoksa ateş size de dokunur.” [Hûd Sûresi, 11:113]">وَلاَ تَرْكَنُوا اِلَى الَّذِينَ ظَلَمُوا فَتَمَسَّكُمُ النَّارُ</p>

âyetine mazhar olur.

Evet, hak ve hakikat ve din ve adalet hesabına olmadığına ve belki inat ve asabiyet-i milliye ve menfaat-i cinsiye ve nefsin enaniyetine dayanan, dünyada emsali vuku bulmayan gaddarâne bir zulüm hesabına olduğuna kat’î bir delil şudur ki: Bin mâsum çoluk çocuk, ihtiyar, hasta bulunan bir yerde, bir iki düşman askeri bulunmak bahanesiyle bombalarla onları mahvetmek; ve tabakat-ı beşer cereyanları içinde, burjuvaların en dehşetli müstebitleri ve sosyalistlerin ve bolşeviklerin en müfritleri olan anarşistlerle ittifak etmek; ve binler, milyonlar mâsumların kanlarını heder etmek ve bütün insanlara zarar olan bu harbi idâme ve sulhu reddetmektir.

İşte böyle hiçbir kanun-u adalete ve insaniyete ve hiçbir düstur-u hakikate ve hukuka muvafık gelmeyen boğuşmalardan, elbette âlem-i İslâm ve Kur’ân teberrî eder. Yardımcılıklarına tenezzül edip tezellül etmez. Çünkü onlarda öyle dehşetli bir firavunluk, bir hodgâmlık hükmediyor; değil Kur’ân’a, İslâma yardım, belki kendine tâbi ve âlet etmekle elini uzatır. Öyle zâlimlerin kılıçlarına dayanmak, hakkaniyet-i Kur’âniye elbette tenezzül etmez. Ve milyonlarla mâsumların kanıyla yoğrulmuş bir kuvvet yerine, Hâlık-ı Kâinatın kudret ve rahmetine dayanmak, ehl-i Kur’ân’a farz ve vaciptir. Gerçi zındıka ve dinsizlik o boğuşanların birisine dayanıp ehl-i diyaneti ezer. O zındıkanın tazyikinden kurtulmak, onun aksi cereyanına taraftar olmak bir çaredir. Fakat şimdiye kadar o taraftarlık bir menfaat vermeyerek çok zararları dokunmuş.

Hem zındıka, nifak hasiyetiyle her tarafa döner. Senin dostunu kendine dost edip sana düşman eder. Senin taraftarlık cihetiyle kazandığın günahlar, fâidesiz boynunda kalır. Risale-i Nur şakirtlerinin vazifeleri iman olduğundan, hayat meseleleri onları çok alâkadar etmez ve merakla baktırmaz. İşte bu hakikate binaen, değil 13 ay, belki 13 sene [^1] dahi bakmasam hakkım var. Sizler baktınız, günahlardan başka ne kazandınız? Ben bakmadım, ne kaybettim?

**İkinci sual**: İşârât-ı Kur’âniye risalesinde Fatiha’nın âhirinde sırat-ı müstakim ashabı ki, <span class="arabic" dir="rtl" title="Meal: “Kendilerine nimet verdiklerinin..” Fâtihâ Sûresi, 1:7">اَلَّذِينَ اَنْعَمْتَ عَلَيْهِمْ</span> âyetiyle tarif edilen taife içinde, hem <span class="arabic" dir="rtl" title="Meal: “Ümmetimden bir taife Allah’ın emri gelinceye kadar (yani kıyâmetin kopmasına kadar) hak üzerinde galip olacaktır.”">لاَ تَزَالُ طَائِفَةٌ مِنْ اُمَّتِى</span> ilâ ahir.. hadisinin âhirzamanda gösterdikleri mücahidler içinde ve hem Ve’l-Asr Sûresinin <span class="arabic" dir="rtl" title="Meal: “İman edenler müstesna.” Asr Sûresi, 103:3">اِلاَّ الَّذِينَ آمَنُوا</span> ‘dan başlayan üç cümlenin mânâ-yı işârisinde hususî bir surette bir ferdi, Risale-i Nur’un has şakirtleri olduğuna sebep nedir ve veçh-i tahsisi nedir?

**Elcevap**: Sebebi ise, Risale-i Nur, yüze yakın din tılsımlarını ve hakaik-i Kur’âniyenin muammâlarını hall ve keşfetmiştir ki, her bir tılsımın bilinmemesinden, çok insanlar şübehata ve şükûke düşüp, tereddütlerden kurtulamayıp, bazen imanını kaybederdi. Şimdi, bütün dinsizler toplansalar, o tılsımların keşfinden sonra galebe edemezler. 28. Mektuptaki İnâyât-ı Seb’ada bir kısmına işaret edilmiş. İnşaallah bir zaman o tılsımlar müstakil bir risalede cem edilecek.

*Said Nursî*

***


[^1]: Hem tam 7 senedir aynı hal devam etti. Ne merak etti ve ne de sordu ve ne de bildi.
