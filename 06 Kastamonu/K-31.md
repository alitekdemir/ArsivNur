---
title: "Kastamonu 31 : İşârât-ı Kur’aniye Risalesindeki bir sehiv için düzeltme"
no: 31
id: "K-31"
konu: "İşârât-ı Kur’aniye Risalesindeki bir sehiv için düzeltme"
bolge: "Kastamonu"
donem: "Kastamonu Dönemi"
date: 
yazar: "Said Nursî"
---

# Kastamonu 31 : İşârât-ı Kur’aniye Risalesindeki bir sehiv için düzeltme

<p class="arabic" dir="rtl" title="Meal: “Yedi gökle yerin ve onların içindekilerin Onu tesbih ettiği ve her şeyin ancak Onu övüp tesbih ettiği Zât olan Allah’ın adıyla.”">بِاسْمِ مَنْ تُسَبِّحُ لَهُ السَّمٰوَاتُ السَّبْعُ وَالْاَرْضُ وَمَنْ فِيهِنَّ وَاِنْ مِنْ شَىْءٍ اِلاَّ يُسَبِّحُ بِحَمْدِهِ</p>

<p class="arabic" dir="rtl" title="Meal: “Kur'anın işaretleri ve remizleri ve hakikatleri ve harfleri adedince Allah’ın selâmı, rahmeti ve bereketleri sizin üzerinize olsun.”">اَلسَّلاَمُ عَلَيْكُمْ وَرَحْمَةُ اللّٰهِ وَبَرَكَاتُهُ بِعَدَدِ اِشَارَتِ الْقُرْآنِ وَرُمُوزِهِ وَحَقَائِقِهِ وَحُرُوفِهِ، آمِينَ</p>

Azîz, Sıddık Kardeşlerim!

Mübarek Ramazanınızı tebrik ederim. Hâlık-ı Rahîm sizin için bu Ramazan'ın her bir gecesini, bir Leyle-i Kadir kadar sevabdar ve her bir günü bir Ramazan kadar meyvedar eylesin, âmin.

Size garib bir sehvimi beyan etmek münasebetiyle derim ki; Kur'andan kalbime ilham olunan doğru ve Hak hakikatler bazen icmalen olduğundan tafsilatında sehiv ve nisyanım karışır, karıştırır. Ezcümle: Eskişehir hapishanesinin son meyvesi ve 31. Lem'a'nın 1. Şuaı olan İşârât-ı Kur'âniye Risalesi'nin 5. Âyeti bulunan;

<p class="arabic" dir="rtl" title="Meal: “Ölü iken îmân ile diriltip nûra kavuşturduğumuz ve halk içinde o nûr ile doğru yolda yürüyen kimse…” [En’âm Sûresi, 6:122]">اَوَمَنْ كَانَ مَيْتًا فَاَحْيَيْنَاهُ وَجَعَلْنَا لَهُ نُورًا يَمْشِى بِهِ فِى النَّاسِ</p>

‘deki işaretini, kuvvetli hissetmiştim. Fakat gayet acele olarak üç buçuk sene evvel, karakol içinde şiddetli tarassud altında tebyiz ettiğimden, o işârâtın tasvirinde bir sehiv olmuş, ehemmiyetli sureti gizli kalmıştı. Mükerrer taharriyat neticesinde o vakitten beri ve benim eski abâmın cebinde saklanmıştı. Ancak bugünlerde tedkik ettim. Size doğrusunu yazacağım. Nüshalarınızdaki yanlışı ona göre tashih ediniz. Şöyle ki: Beşinci Âyet;

<p class="arabic" dir="rtl" title="Meal: “Ölü iken îmân ile diriltip nûra kavuşturduğumuz ve halk içinde o nûr ile doğru yolda yürüyen kimse…” [En’âm Sûresi, 6:122]">اَوَمَنْ كَانَ مَيْتًا فَاَحْيَيْنَاهُ وَجَعَلْنَا لَهُ نُورًا يَمْشِى بِهِ فِى النَّاسِ</p>

‘dır. Bu Âyetin remzi latiftir. Çünkü hem kuvvetli münasebet-i mânevîye ile, hem cifirle efrad-ı kesiresi içinde, hususi bir surette Risale-i Nur'a ve müellifine bakar. Şöyle ki: <span class="arabic" dir="rtl" title="">مَيْتًا</span> kelimesi (tenvin, nun sayılmak cihetiyle) 500 eder. "Said El-Nursî" adedi olan 500'e tevafukla işaret eder ki, "Said meyyit hükmünde idi. Risale-i Nur ile ihya edildi, taze bir hayat buldu."

Evet <span class="arabic" dir="rtl" title="Meal: “Ölü iken diriltip ona bir nûr verdiğimiz kişi”">اَوَمَنْ كَانَ مَيْتًا فَاَحْيَيْنَاهُ وَجَعَلْنَا لَهُ نُورًا</span> deki iki tenvin, (nun) durlar. 1334 eder ki, o aynı zamanda Said umumi harpte maddi ve dehşetli bir mevtten hârika bir tarzda kurtulması, felsefe ve gafletten gelen mânevî ve şiddetli bir ölümden necat bulması ve Kur'an'ın âb-ı hayatı ile taze bir hayata girmesi tarihidir. Ve bu tevafuk-u mânevî ve muvafakat-ı cifriye delalet derecesinde bir işarettir.

Hem <span class="arabic" dir="rtl" title="Meal: “Onu dirilttik ve ona bir nûr verdik ki onunla halk içinde yürüyor..”">فَاَحْيَيْنَاهُ وَجَعَلْنَا لَهُ نُورًا يَمْشِى بِهِ فِى النَّاسِ</span> de tenvin, nun ve şeddeli nun , iki nun ve <span class="arabic" dir="rtl" title="">بِهِ</span> de telaffuz edilen <span class="arabic" dir="rtl" title="">ى</span> sayılmak cihetiyle 1294 eder ki, veladetinin ve hayatının birinci senesidir. Demek bu cümle ile hayat-ı maddiyesine, evvelki cümle ile hayat-ı mânevîyesine işaret eder.

Elhasıl: Bu âyet manasının müteaddid çok tabakalarından bir işârî tabakadan hem Risalet-in-Nur'a, hem müellifine, hem bu 14. asrın ibtidasına, hem ibtidasında Risalet-in Nur'un mebdeine remzen belki işâreten belki delaleten bakar. İşte bu parçayı o âyetin bahsinde derc ile o sehiv izale olur.

Aziz kardeşlerime! Temadî eden tahribat-ı mânevi'ye karşısında -lillahilhamd- gittikçe Risale-i Nur'un mu'cizane mukavemeti ve satveti ve kıymeti tezayüd ediyor. Dâlaletin temel taşı ve nokta-i istinadı olan tabiat tâgutunu dağıtıp, Kur'an elinde bir elmas kılınç olarak her tarafta nurları saçar, zulümatı dağıtır. Fakat dalaletlerin enva'ı çoktur. O nisbette risalelerin dahi ayrı ayrı meziyetleri, ehemmiyetleri var. Eğer kolay ise, Tabiat Lem'asını da bize gönderiniz. Umumunuza binler selam, makbul dualarınızdan çok istifade eden ve halis dualara çok muhtaç kardeşiniz

*Said Nursî*

***
