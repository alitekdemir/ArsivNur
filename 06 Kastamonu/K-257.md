---
title: "Kastamonu 257 : Hüsrev’in, Tevafuklu Mu’cizat-ı Ahmediye risalesi hakkında fıkrası"
no: 257
id: "K-257"
konu: "Hüsrev’in, Tevafuklu Mu’cizat-ı Ahmediye risalesi hakkında fıkrası"
bolge: "Kastamonu"
donem: "Kastamonu Dönemi"
date: 
yazar: "Said Nursî"
---

# Kastamonu 257 : Hüsrev’in, Tevafuklu Mu’cizat-ı Ahmediye risalesi hakkında fıkrası

<p class="takdim">[Hüsrev’in bir fıkrasıdır]</p>

<p class="arabic" dir="rtl" title="Meal: “O’nun adıyla” * “Hiçbir şey yoktur ki O'nu hamd ile tesbih etmesin” [İsrâ Suresi, 17:44]">بِاسْمِهِ * وَاِنْ مِنْ شَىْءٍ اِلاَّ يُسَبِّحُ بِحَمْدِهِ</p>

<p class="arabic" dir="rtl" title="Meal: “Allah’ın selâmı, rahmeti ve bereketleri, üzerinize olsun.”">اَلسَّلاَمُ عَلَيْكُمْ وَرَحْمَةُ اللّٰهِ وَبَرَكَاتُهُ</p>

Sevgili Üstadım Efendim! Hürmet ve hasretle damenlerinizden öperim. Pek kıymetdar mektubunuzu müştak talebeleriniz Sabri, Hâfız Ali, Mübarek Mustafa’lar okuduktan sonra Rüşdü’nün vasıtasıyla şimdi aldım. Okuyoruz. Bir lütufname-i âlî kendisini kerratla bize okutturdu. Ümid ile âtîye uzanan mefkûrelerimiz ve yeni yeni intibâlar bahşetti.

Aziz Üstadım! Cenab-ı Hak sizden, sizi hoşnud edinceye kadar üzerinize kemal-i rızasını ihsan etmekle razı olsun.

Kıymetdar Üstadım! Bir aya yakın zamandan beri Mu’cizat-ı Ahmediyeyi yazmakla meşgulüm. Bir an evvel takdim etmek için gündüzleri yazdığım mikdarı geceleri bazan saat beş veya altıya kadar, Resul-i Ekrem kelime-i mübarekelerini yaldızlı olmak suretiyle tezyin etmekle uğraşıyorum. Maalesef bu risaleyi Ramazan-ı Şerif’te daha evvel takdim edemiyorum. İnşallah Ramazan-ı Şerif haftasında hitam bulur. Ben de takdim ederim. Şimdilik yüz sahife kadar yazabildim. Daha yazılacak altmış sahife kadar var. Yüz sahife içinde salavat tevafuku beşli dört-beş tane, altılı iki-üç tane, yedili bir tane bulunmaktadır. Tekellüf bu kıymettar risalenin yazıları arasına sokulmamış.

Üstadım! Diğer tevafukat ise, dünkü gün Rüşdü ile birlikte bir sahifedeki tevafuku saydık. Altmışbire vâsıl olduğunu gördük. Bütün risalede sahifelerde tek bulunan bir-iki salavattan başka bütün salavatlar hârika bir surette yekdiğeriyle salavatlaşmaktadırlar. Güya bu risalenin manasının güzelliği kelimelerine aksetmiş de, her temaşa eden âdeta letafetinin latifliğini gösterir. Bu tarzda bulunmaktadır.

*el-Bâkî Hüve’l-Bâkî*
*Kusurlu talebeniz*
*Hüsrev*

***
