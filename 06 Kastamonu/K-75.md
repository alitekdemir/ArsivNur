---
title: "Kastamonu 75 : Mucizâtlı Kur’ânımızı hâfızlara okutmak ve onların bazı sehivleri bulmak münâsebetiyle bir mektup"
no: 75
id: "K-75"
konu: "Mucizâtlı Kur’ânımızı hâfızlara okutmak ve onların bazı sehivleri bulmak münâsebetiyle bir mektup"
bolge: "Kastamonu"
donem: "Kastamonu Dönemi"
date: 
yazar: "Said Nursî"
---

# Kastamonu 75 : Mucizâtlı Kur’ânımızı hâfızlara okutmak ve onların bazı sehivleri bulmak münâsebetiyle bir mektup

<p class="takdim">[Hüsrev’in Kurânlarını bütün Ramazan’da birer hatmeyi okumak için İnebolu ve Küre’de hafızların tashihâtları münasebetiyle onlara yazılan mektubun bir suretidir]</p>

<p class="arabic" dir="rtl" title="Meal: “Allah’ın selâmı, rahmeti ve bereketleri, üzerinize olsun.”">اَلسَّلاَمُ عَلَيْكُمْ وَرَحْمَةُ اللّٰهِ وَبَرَكَاتُهُ</p>

Aziz, sıddık kardeşlerim!

Sizi tebrik ediyoruz; hakikaten müdakkik hâfızlarsınız. Hüsrev’in yazdığı Kur’ân’da incecik sehivlerini bulmanız, hıfzınızın kuvvetine tam delâlet ediyor. Bizler size minnettar olduk ve teşekkür ediyoruz. Cenâb-ı Hak sizlerden ebeden râzı olsun. Bu münasebetle, Risale-i Nur’un bir kahramanı olan Hüsrev, Risale-i Nur’un hizmetinde gösterdiği harikaları nümune olmak için bir kısmını beyan edeceğiz.

Şöyle ki: Bu zât, dokuz on sene zarfında 400 risale kadar dikkatli ve tevafuklu olarak Risale-i Nur’dan yazdığı gibi, hâfız olmadığı halde yazdığı iki mükemmel Kur’ân’la ve üçüncüsünü müteferrik surette, gözle görünür bir nevi i’câz-ı Kur’ân’ı gösterir bir tarzda üç Kur’ânı yazmış, tam mukabele edilmeden bize gelmiş, biz de mukabele etmeden size göndermiştik. Sizler de, kemâl-i dikkatle, hareke ve harflerde gördüğünüz kırk elli sehiv, Hüsrev’in kaleminin ne derece harika olduğunu gösterir. Çünkü her Kur’ân’ın 300.620 (üçyüzbin altıyüz yirmi) harfinde o kadar hareke ve sükûnlarında yalnız kırk elli sehiv bulunması, o kalemin isabette harika olduğunu gösterir.

Latiftir ki, Hüsrev’in sehvini bulan bir zât, iki harfte bir sehiv etmiş, Hüsrev 100 bin harfte bir sehiv etmiş. Tashih eden, iki harfte noktayı bırakıp sehiv etmiş. Demek o dikkatli hâfızın o sehvi, Hüsrev’in o sehvini affettiriyor.

Hem bu Hüsrev’in kalemi gibi fikri, kalbi de o nisbette harika diyebiliriz. Risale-i Nur’a karşı irtibatı ve iştiyakı ve kanaati gittikçe terakki ve inkişaf ediyor. Hiçbir hâdise onu sarsmıyor, fütur vermiyor. Hem onun bir harikası odur ki: Risale-i Nur’a beş sene yabani kaldığı halde, birden intisap edip bir ay zarfında 14 risaleyi Risale-i Nur’dan yazmış.

Hem Kur’ân’ın gözle görünen bir nevi lem’a-i i’câziyeyi, beş altı mushafta işaretler yaptım, hatt-ı arabî-i Kur’ânîleri mükemmel olan kardeşlerime taksim ettim. Bunların içinde hatt-ı Arabî-i Kur’ân’da Hüsrev onlara yetişemediği halde, birden umum o kâtiplere ve hatt-ı Arabî muallimine tefevvuk eyledi. Ve hatt-ı Arabîde, en mümtaz kardeşlerimizden on derece geçti. Umumen onlar tasdik edip, “Evet, bizden geçti; biz ona yetişemiyoruz” dediler. Demek Hüsrev’in kalemi, Kur’ân-ı Mu’cizü’l-Beyânın ve Risale-i Nur’un mu’cizevâri kerametleri ve harikalarıdır.

*Kardeşiniz*
*Said Nursî*
