---
title: "Kastamonu 306 : İstanbul’daki Nur şakirdlerinin bir fıkrası"
no: 306
id: "K-306"
konu: "İstanbul’daki Nur şakirdlerinin bir fıkrası"
bolge: "Kastamonu"
donem: "Kastamonu Dönemi"
date: 
yazar: "Said Nursî"
---

# Kastamonu 306 : İstanbul’daki Nur şakirdlerinin bir fıkrası

<p class="takdim">[İstanbul’daki Risale-i Nur şakirdlerinin bir mektubunun bir parçasıdır.]</p>

Rahmetullahi Aleyhi Rahmeten Vâsiaten meşhur Muğla’lı Fetva Emini Ali Rıza Efendi vefatından biraz evvel, en sâdık ve mahrem talebesi Hoca Mustafa’ya ifşa nev’inde demiş ki: “Bu son asırda ümmet-i Muhammediyeye manevî bir memur tayin edilen Risale-i Nur min-indillah manevî büyük bir vazife ile muvazzaftır ve asrın müceddididir.” demiş.

Hem Hâfız Emin gibi bir kısım zâtlara, vefatından birkaç gün evvel demiş: “Bu kadar mahrumiyet içinde Risale-i Nur gibi eserleri vücuda getirmek, kat’iyyen bir inayet-i İlahîdir ve bir dest-i gaybînin inayetidir. Ve bu zamanda bu işe yani hakaik-i imaniyeyi âleme karşı isbat ve ilân etmeğe manen memur edilmiştir. Hem onun Arabî i’caz-ı Kur’aniyesi de yanımda vardır.” diye söylemiş.

Hem Risale-i Nur’un İstanbul’daki has talebeleri yazıyorlar ki: Bilâ istisna Risale-i Nur’u görenler umumen diyorlar ki: Risale-i Nur’un ifade ve üslûb ve isbattaki tarz-ı beyana kimse yetişemiyor. Gören hayret eder. Hem bu kadar risaleleri, bu kadar mahrumiyet içinde vücuda getirmeyi medar-ı hayret görüyorlar. Birisi bir tek risaleyi 25 lira verip kendine yazdırmış. Gayet ehemmiyetli bir hoca diyor ki: Risale-i Nur’un te’lifatındaki tarz-ı beyan ve üslûb ve isbat ve ifadeleri ve bizi ve beni teshir etmiştir, diyor. Şimdiye kadar haddim olmayarak ta’dadı gayr-ı kabil mütalaa ettiğim kitabların hiç birinde böyle âlî beyanata tesadüf etmemişim. Bu bâbdaki kanaat-ı vicdanım ve galebe-i zannım budur ki: Risale-i Nur’daki bu muvaffakiyet, manevî bir ilm-i ledün menbaının mahsulüdür.

*Hoca Mustafa, Hâfız Emin*

***
