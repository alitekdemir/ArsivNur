---
title: "Kastamonu 232 : Tevafukat hakkında"
no: 232
id: "K-232"
konu: "Tevafukat hakkında"
bolge: "Kastamonu"
donem: "Kastamonu Dönemi"
date: 
yazar: "Said Nursî"
---

# Kastamonu 232 : Tevafukat hakkında

<p class="arabic" dir="rtl" title="Meal: “Her türlü noksan sıfatlardan yüce olan Allah’ın adıyla.”">بِاسْمِهِ سُبْحَانَهُ</p>

<p class="arabic" dir="rtl" title="Meal: “Allah’ın selâmı, rahmeti ve bereketleri, üzerinize olsun.”">اَلسَّلاَمُ عَلَيْكُمْ وَرَحْمَةُ اللّٰهِ وَبَرَكَاتُهُ</p>

Aziz, sıddık kardeşlerim!

Bu defa size 27. Mektub’un lâhikası ve 10. Söz’ün keramet-i tevafukiyeyi gösteren bir nüshayı ve matbu Sünuhat’ın arkasındaki Arabî risaleleri gönderdim. Sünuhat’ınız var, fakat ötekiler yok. Onlardan beğendiğinizi yazabilirsiniz. Tevafukun envaında gayet kat’î bir surette bir iltifat-ı inayet-i İlahiyeyi gördük. Ve o inayet gittikçe hem bedahet derecesinde kat’iyyet kesbetmekle beraber, ziyadece inkişaf, inbisat etti, dal-budak saldı. Kur’anın esrarına anahtarlar hükmüne geçtiğinden tevafuk nimetine karşı Risale-in Nur şakirdlerinde pek ziyade bir şevk verdi. Ve o nimete karşı bir şükr-ü manevî ve bir istihsan ve minnetdarlık nev’inden olarak, küçük bir tevafuka ziyade izahat ve tafsilat verilmiş. Nasılki çok büyük bir padişah, gayet bîçare muhtaç bir adama bir lira verir ve bin lira kadar iltifatıyla onu minnetdar eder. O bîçare de o bir liraya mukabil o iltifatın kıymetini düşünüp bin lira kadar minnetdarlık ve teşekkür gösterir. Öyle de; tevafuk içinde Risale-in Nur şakirdlerine böyle bir iltifat-ı inayet gösterilmiş. İşte bu sır içindir ki, 10. Söz’de tevafuk içinde inayet-i hassa cilvesi, tevafukun bidayet-i zuhurunda Risale-in Nur’un şakirdlerini uzun tafsilata sevketmiş.

İşte kardeşim, size 10. Söz’ün tevafukatına dair iki suret ve 10. Söz nüshalarını gönderiyorum. Birisi uzuncadır, onu nüshaya takmak lâzım değil. Biri kısacıktır. Onu, isteyen her nüsha sahibi nüshasının başına koyar. Fakat size gönderdiğim nüshanın içinde bulunan tevafuk rakamları, küçük haşiyeleri ve kelime-i tevafukatı da isteyen nüshasına kaydedebilir. Hem sana gönderdiğim matbu’ Sünuhat’ın arkasında Hutbet-üş Şamiye ve Zeyl-i Hubab ve meb’usana namaza dair hitab gibi parçaları yazarsınız. Hem Feyzi’nin yedinde bulunan İşarat-ül İ’caz Tefsirini hârika tevafukatıyla, bakmak için size göndereceğiz. Muallim İhsan’ın Mu’cizat-ı Ahmediye nüshası çok güzel olduğu için, ona çok hayır kazandırmak için okunmaktadır. Sonra göndereceğiz.

*Kardeşiniz*
*Said Nursî*

***
