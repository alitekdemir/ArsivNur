---
title: "Kastamonu 249 : Hüsrev’in, ehl-i dünyanın 3. taarruzuna binaen bir mektubu"
no: 249
id: "K-249"
konu: "Hüsrev’in, ehl-i dünyanın 3. taarruzuna binaen bir mektubu"
bolge: "Kastamonu"
donem: "Kastamonu Dönemi"
date: 
yazar: "Said Nursî"
---

# Kastamonu 249 : Hüsrev’in, ehl-i dünyanın 3. taarruzuna binaen bir mektubu

<p class="takdim">[Hüsrev’in bir fıkrasıdır]</p>

<p class="arabic" dir="rtl" title="Meal: “Subhân Allah’ın adıyla” * “Hiçbir şey yoktur ki O'nu hamd ile tesbih etmesin” [İsrâ 17:44]">بِاسْمِهِ سُبْحَانَهُ * وَاِنْ مِنْ شَىْءٍ اِلاَّ يُسَبِّحُ بِحَمْدِهِ</p>

<p class="arabic" dir="rtl" title="Meal: “Allah’ın selâmı, rahmeti ve bereketleri, üzerinize olsun.”">اَلسَّلاَمُ عَلَيْكُمْ وَرَحْمَةُ اللّٰهِ وَبَرَكَاتُهُ</p>

Aziz, kıymetdar, sevgili Üstadım Efendim!

Arz-ı ta’zimat eyler, ellerinizden öperim. Çoktan sevgili Üstadıma mektub yazamadım. Hem tebşir edecek bir vesile olmadığı için, sükûtu ihtiyar etmiştim. Hem de uzaklarda bulunan talebeleriniz, her vakit daire-i nazarınızda olduğu düşüncesi, sizi rahatsız etmekten beni men’ediyordu.

Sevgili Üstadım! Tarihten 20 gün evvel, ehl-i dünya tarafından üçüncü bir taarruza daha maruz kaldık. Arabca ezan ve kameti bahane ederek beni mahkemeye sevketmişlerdi. Bu esnada gizli zındıka ehlinden mevki sahibi bir kimsenin, arkamdan bana hitaben “Âhirzaman Müceddidi” diyerek uzaktan bağırmasından çok müteessir oldum. Bu kadar gayzla bana bakıldığını bilmiyordum. O teessür ile leffen takdim ettiğim istidayı yazarak, üç vekalete göndermiştim. Cenab-ı Hakk’a yüzbinler şükür olsun, Risale-in Nur’un ruh-u manevîsini imdadıma gönderdi. Adliye Vekaleti’nden istidam üzerine sorulan suale bura mahkemesi cevab vermiş ve bugün de beni “Bir insanın hususî ikametgâhında okuduğu Arabca ezan ve kameti kanunen memnu’ değildir.” diyerek men’-i muhakeme ettiler. Bu vesile merakta kalan kardeşlerime ve sevgili Üstadıma şu mektubu takdim ediyorum.

İşte sevgili Üstadım! Zındıka taraftarlarının maksadlarının hilafına olarak, Risale-in Nur’un ruh-u manevîsi 5 sene sonra böyle bir sebeble, benim gibi pek hakir bir talebesi vasıtasıyla hem vekaletlere, hem de Isparta’ya karşı hem kendini, hem müellifini ve hem de talebelerinin âlî seciyelerini tekrar müdafaa etti. Zındıka taraftarlarının rağmına olarak, iskât ettirilmek istenilen kalemi durdurtmadı. O kalemin biraz daha azmini tahrik etmeğe vesile oldu.

Sevgili Üstadım! Bugün 29. Mektub’un 4. Kısmı’nı bitirmek üzereyim. 24, 26, 28, 29. Mektubların tevafukatında o kadar güzellikleri var ki, görmek bir başka lezzet veriyor. Şükür Risalesi’nde bütün "şükür" kelimesi tevafuktadır. Ramazan Risalesi’nde bütün "Ramazan-ı Şerif" kelimesi tevafuktadır. Hiç hâriç yoktur. Vehhabîlere ait risalede, bir sahifede bütün ashabın isimleri birbirine bakıyor. Gerek 26. ve gerekse 28. Mektup’ta bütün "Kur’an" kelimeleri, sahife arkalarında dahi hiç hâriç kalmamak üzere tevafukta olduğu için, bilhassa 29. Mektub’un 3. ve 4. Kısımlarındaki "Kur’an" kelimelerini altın yaldız ile yazılmıştır.

*Hüsrev*

Yaşa! Var ol! Kahraman kardeş! Allah senden ve arkadaşlarından kat kat razı olsun, âmin!

*Günahı çok kardeşin ve talebe arkadaşın*
*Ahmed Nazif*

***
