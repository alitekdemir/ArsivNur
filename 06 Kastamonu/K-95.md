---
title: "Kastamonu 95 : Dört beş kardeşlerime ait kısacık konuşacağım"
no: 95
id: "K-95"
konu: "Dört beş kardeşlerime ait kısacık konuşacağım"
bolge: "Kastamonu"
donem: "Kastamonu Dönemi"
date: 
yazar: "Said Nursî"
---

# Kastamonu 95 : Dört beş kardeşlerime ait kısacık konuşacağım

<p class="arabic" dir="rtl" title="Meal: “O’nun adıyla” * “Hiçbir şey yoktur ki O'nu hamd ile tesbih etmesin” [İsrâ Suresi, 17:44]">بِاسْمِهِ * وَاِنْ مِنْ شَىْءٍ اِلاَّ يُسَبِّحُ بِحَمْدِهِ</p>

<p class="arabic" dir="rtl" title="Meal: “Allah’ın selâmı, rahmeti ve bereketleri, üzerinize olsun.”">اَلسَّلاَمُ عَلَيْكُمْ وَرَحْمَةُ اللّٰهِ وَبَرَكَاتُهُ</p>

Aziz, sıddık, sadık, hâlis ve muhlis kardeşlerim! Dört beş kardeşlerime ait birer kısacık konuşacağım.

**Birincisi**: Medrese-i Nuriyenin mürşidi, müessisi ve müdebbiri Hacı Hâfız kardeşimizin bu defa üçüncü olarak bir teberrükünü gördük. Tâ Barla’da iken tatlı lokmaların kerametli, acip bereketi ve Isparta’da İktisat Risalesini tatlılaştıran iki buçuk okka balın harika bir hâdiseye sebebiyet vermesi, [^1] bu üçüncü defa da, bin mübarek ve mâsum hatırlarını ve iltifatlarını temsil eden ve parçalanmayan bir hediyeyi göndermiş. Altmış senelik bir kaide-i hayatiyemi o bin hatırın hatırı için o kaidemin hatırını kırdım. Şahsıma değil, belki talebelere sarfetmek niyetiyle, Risale-i Nur hesabına o tek altını kabul ettik.

**İkincisi**: Âtıf Hasan’ın hakikaten fevkalâde yazdığı tevafuklu Mu’cizat-ı Kur’âniyeyi o gittikten sonra temâşâ ettim. Elimden gelseydi, herbir yaprağına mukabil bir lira verecektim. İnşaallah o nüshayla binler adam istifade edip, onun hayat-ı bakiyesine bir çeşme hükmünde varidat verecek. Hüsrev’in ve kahraman Tâhirî’nin bir üçüncüsü oluyor.

**Üçüncüsü**: Risale-i Nur’un eski ve ehemmiyetli ve çalışkan bir şakirdi olan Kâtip Osman’ın sadık ve hikmetli rüyası ve mutabık tâbiri onları müferrah ettiği gibi, bizleri de mesrur eyledi. Ve o mektubuyla merak ettiğim şeyleri ve Hüsrev ve Rüşdü, Hâfız Ali, Zühdü Bedevî, Nuri ve Nur fabrikası sahibi, Tâhir’ler, mübarekler heyeti, medrese-i Nuriye ve ümmî ihtiyarlar ve mâsum çocuklar, umumlarının selâmlarını yazıyor.

**Dördüncüsü**: Ali köyünde Ali'lerin dördüncüsü olan ümmî Ali'nin mektubu bizleri derince mesrur eyledi. Gerçi kalemi ümmî kalemidir, fakat himmeti ve gayreti, kahraman Ali'lerin gayretleri, himmetleri nev'indendir. Beş-altı ayda altmış çocuğu okutmasıyla Risale-i Nur'u öğretmesiyle ve o köyde böyle nura sarılmasıyla Ali Köyü dahi Sav ve Kuleönü ve İslâm ve Aras köyleri gibi Nursî karyesiyle beraber emvatı dahi mânevi kazanca girecek.

**Beşincisi**: Hacılar Kebir köyünden çobanların yüzünü ak eden Çoban Hasan'ın mektubu çok çalışkan ve fedakâr Marangoz Ahmed'den tam ders alan ve Risale-i Nur'a ihlâs ve iştiyakları câzibesiyle Risale-i Nur kerametkârâne onlara koşması ve Topal Ahmed'in altmış, yetmiş çocukları okutmasıyla ve Risale-i Nur'un fedakâr şakirdleri olan oradaki âhiret hemşirelerimizin evvelce Marangoz Ahmed'in ihbarıyla Risale-i Nur'un yardımına koştukları gibi yetim çocuklara da birer Kelam-ı Kadîm almaları bizlere ve buradaki Risale-i Nur şakirdleri olan hanımlara ulvî bir sürur derince bir sevinç verdi ve verecek. Onların hatırları için bugünden itibaren Hacılar Kebir köyü aynen Ali köyü gibi Nursî köyüne arkadaş olacak.

Bu havalide dahi, belki çok yerlerde, sizin faaliyetinizden şevke gelip Risale-i Nur ziyade tevessü ettiğinden, ehl-i dünyayı düşündürüyor, nazar-ı dikkati celb ettiriyor. Bazı ufak tefek ilişmek de ondan ileri geliyor. İhtiyat her vakit olduğu gibi yine lâzımdır. Hazret-i İmam-ı Ali Radıyallahü Anh iki defa <span class="arabic" dir="rtl" title="Meal: “Gizlice nurlandı”">سِرًّا تَنَوَّرَتْ</span> demesi, "Risale-i Nur perde altında tenevvür ve tenvir eder" diye işaret ediyor. Mümkün olduğu kadar geçici rüzgârlara ehemmiyet vermeyiniz, bakmayınız. Zaten mabeyninizde samimî tesanüt ve meşveret-i şer’iye, sizi öyle şeylerden muhafaza eder. İçinizdeki şahs-ı mânevinin fikrini, o meşveretle bildirir. Kardeşiniz ve sizinle dünyada, berzahta, âhirette müteşekkirâne iftihar eden ve edecek hizmet-i Kur’âniyede arkadaşınız,

*Said Nursî*

***

***
[^1]: Şimdi ben tahmin ediyorum, o bal da onun imiş. Fakat tam tahattur edemiyorum.
