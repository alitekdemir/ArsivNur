---
title: "Kastamonu 230 : Hizb-i Nuri hakkında"
no: 230
id: "K-230"
konu: "Hizb-i Nuri hakkında"
bolge: "Kastamonu"
donem: "Kastamonu Dönemi"
date: 
yazar: "Said Nursî"
---

# Kastamonu 230 : Hizb-i Nuri hakkında

<p class="arabic" dir="rtl" title="Meal: “Subhân Allah’ın adıyla” * “Hiçbir şey yoktur ki O'nu hamd ile tesbih etmesin” [İsrâ 17:44]">بِاسْمِهِ سُبْحَانَهُ * وَاِنْ مِنْ شَىْءٍ اِلاَّ يُسَبِّحُ بِحَمْدِهِ</p>

<p class="arabic" dir="rtl" title="Meal: “Allah’ın selâmı, rahmeti ve bereketleri, üzerinize olsun.”">اَلسَّلاَمُ عَلَيْكُمْ وَرَحْمَةُ اللّٰهِ وَبَرَكَاتُهُ</p>

Aziz, sıddık kardeşlerim!

El-Hizb-ül Ekber-i Nuri’nin âhirinde Risale-i Münacat’tan Münacat-ı Aleviye’nin tercümesinden sonra gelen Türkçe tercümeleri biz nüshalarımızın âhirinde yazdırıyoruz. Arabî bilmeyenlere çok iyi olur. Eğer siz kuvvetli kalemleriniz ile, Hizb’in tarzındaki aynı sahifelerde yazıp bize gönderip, yardım etseniz bizi çok minnetdar edersiniz. Ben bu cihette zahmet çekiyorum. Hem Hizb-i Ekber’in başında Türkçe fıkrasına mukabil, sahifede size gelen buna leffen gönderilen parça nüshanızda yazılacak.

Nur fabrikası sahibinin bir mektubunda ehemmiyetli bir müjde veriyor. Yani "Mu’cizeli Kur’anımızı tab’ etmek ve onun perdesi altında Mu’cizat-ı Kur’aniyeyi tetimmeleri ile tab’ etmek mümkün ve mutasavverdir" diye bizi derinden derine mesrur ve ümidvar eyledi. Cenab-ı Hak rahmet ve inayetiyle Risale-i Nur’un gayet parlak olan bu neticeyi ve muvaffakiyeti ve şakirdlerinin bu ehemmiyetli bir gaye-i hayallerini ve muzafferiyetlerini ihsan eylesin, âmin.

Gül fabrikasının sahibi ve Kur’an-ı Mu’ciz-ül Beyan’ın kâtibi Hüsrev’e "Binler safalarla geldin" tekraren deriz. Umum kardeşlerimize birer birer ve bilhassa bu defa bize yazıları gelenlere selâm ve dua ediyoruz ve dualarınızı istiyoruz.

Barla'daki sadık kardeşlerimi çok tahattur ediyoruz. Benimle ciddi alâkadar olanlardan kimler vefat ettiğini bilmek istiyorum. Sadık ve ciddi bir kardeşimiz olan Muhacir Hâfız Ahmed'in hâfız cemiyetini ve Risale-i Nur'un küçük bir şakirdi Mehmet Kâzım'ın hâfızlığını tebrik ediyoruz. Şimdi burada hâzır Tahsin, Emin, Feyzi cümlenize selam ederler.

*Kardeşiniz*
*Said Nursî*

***
