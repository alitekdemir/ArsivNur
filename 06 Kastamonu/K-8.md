---
title: "Kastamonu 8 : Risalelerdeki tekrarlar & Zelzele hakkında bir sual"
no: 8
id: "K-8"
konu: "Risalelerdeki tekrarlar & Zelzele hakkında bir sual"
bolge: "Kastamonu"
donem: "Kastamonu Dönemi"
date: 
yazar: "Said Nursî"
---

# Kastamonu 8 : Risalelerdeki tekrarlar & Zelzele hakkında bir sual

<p class="arabic" dir="rtl" title="Meal: “Subhân Allah’ın adıyla” * “Hiçbir şey yoktur ki O'nu hamd ile tesbih etmesin” [İsrâ 17:44]">بِاسْمِهِ سُبْحَانَهُ * وَاِنْ مِنْ شَىْءٍ اِلاَّ يُسَبِّحُ بِحَمْدِهِ</p>

<p class="arabic" dir="rtl" title="Meal: “Kur'an'ın harfleri adedince Allah’ın selâmı, rahmeti ve bereketleri üzerinize olsun.”">اَلسَّلاَمُ عَلَيْكُمْ وَرَحْمَةُ اللّٰهِ وَبَرَكَاتُهُ بِعَدَدِ حُرُوفِ الْقُرْآنِ</p>

Aziz, tam sıddık kardeşlerim!

Benim, bu dünyada medâr-ı tesellîm ve sürurum sizlersiniz. Eğer sizler olmasaydınız, bu dört sene azaba dayanamazdım. Sizin sebat ve metanetiniz, bana da kuvvetli bir sabır ve tahammülü verdi.

## Birden hatıra gelen dört nokta

**Birincisi**: Kardeşlerim, bu zelzele benim itikadımda “şakk-ı kamer” gibi bir mu’cize-i Kur’ân’dır. En mütemerridi dahi tasdike mecbur eder bir vaziyete girdi.

**İkincisi**: Eski zamandan beri hiçbir cemaat, Risale-i Nur’un şakirtleri kadar hak ve hakikat mesleğinde pek çok iş görmekle beraber, pek az zahmetle kurtulmamışlar. Bizim hizmetimizin ondan birini yapanlar, zahmetimizin on mislini çekmişler. Demek biz, daima “Şükür ve elhamdülillâh” dedirten bir haldeyiz.

**Üçüncüsü**: Ben gönderilen risaleleri mütalaa ettim. Bir kısım hakikatleri mükerrer gördüm. Makam münasebetiyle tekrar edilmiş. Benim arzu ve belki ihtiyarım olmadan niçin böyle olmuş, kuvve-i hafızama gelen nisyandan sıkıldım. Birden, şiddetli bir ihtarla “19. Sözün âhirine bak” denildi. Baktım, risalet-i Ahmediyenin (a.s.m.) mu’cize-i Kur’âniyesinde tekraratının çok güzel hikmetleri, tam tefsiri olan Risaletü’n-Nur’da tamamıyla tezahür etmiş. O tekrarat, o hikmetler için tam yerinde ve münasip ve lâzım olmuş.

Hem Lütfü, hem Abdurrahman, hem Hâfız Ali hükmünde Küçük Ali sizin namınıza da 29. Lem’a-i Arabiyenin tefsir ve tercümesini istemiş. Benim şimdi onunla meşgul olmaya ne vaktim var ve ne de halim müsaade eder. İnşaallah ileride Risaletü’n-Nur’un başka bir şakirdi o vazifeyi yapacak.

Hem 20. Mektupla 32. Söz bir derece o Lem’ayı izah ederler. Hazret-i Ali (r.a.) iki defa <span class="arabic" dir="rtl" title="Meal: “Siracü’n-Nur (Nur Kandili) gizliden gizliye yanıp intişar eder, yayılır.”">تُقَادُ سِرَاجُ النُّورِ سِرًّا</span> sırrıyla, perde altında gizli parlamasına işareti, bizi ihtiyata sevk ve emreder.

## Bir meseleye gayet kısacık bir remizle zekâvetinize, fehminize havale ediyorum:

**Sual**: “Yerin korkudan titremesi ve hiddeti neden Rus’a gelmiyor ve yalnız ...?”

**Cevap**: Çünkü nesholup tahrif olmuş bir dine karşı dinsizlikle ihanet başkadır. Ve hak ve ebedî bir dine karşı ihanet ise, yeri titretiyor, kızdırıyor.

Mukaddeme-i haşriyenin makamatını istiyorsunuz. Şimdiki vaziyetim hiçbir vecihle müsaade etmediği gibi, haşre dair yazılan hakikatler, burhanlar umuma nispeten ihtiyaca tam kâfi olduğundan, çabuk yazmasına mânen icbar edilmiyorum. Bir parça tehir edildi ve tâcil edilmedi. Hem ben burada kayıtlar altındayım.

<p class="arabic" dir="rtl" title="Meal: “Sabır, ferahlık ve genişliğin anahtarıdır.”">اَلصَّبْرُ مِفْتَاحُ الْفَرَجِ وَالسُّرُورِ</p>

Aziz kardeşim! Sizler ile çok konuşacaktım. Fakat şimdi vaktim çok dardır. İki Hulusilerin mektupları beni fevkalâde mesrur edip şükre sevk etti. Umum kardeşlerime birer birer selâm ve duâ ederim ve duâlarını isterim. Sizin ile her günde çok def‘alar beraber bulunan kardeşiniz

*Said Nursi*

***
