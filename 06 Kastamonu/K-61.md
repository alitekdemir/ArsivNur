---
title: "Kastamonu 61 : Nur talebelerinin faaliyetleri ile ilgili bir mektup"
no: 61
id: "K-61"
konu: "Nur talebelerinin faaliyetleri ile ilgili bir mektup"
bolge: "Kastamonu"
donem: "Kastamonu Dönemi"
date: 
yazar: "Said Nursî"
---

# Kastamonu 61 : Nur talebelerinin faaliyetleri ile ilgili bir mektup

<p class="arabic" dir="rtl" title="Meal: “O’nun adıyla” * “Hiçbir şey yoktur ki O'nu hamd ile tesbih etmesin” [İsrâ Suresi, 17:44]">بِاسْمِهِ * وَاِنْ مِنْ شَىْءٍ اِلاَّ يُسَبِّحُ بِحَمْدِهِ</p>

<p class="arabic" dir="rtl" title="Meal: “Allah’ın selâmı, rahmeti ve bereketleri, üzerinize olsun.”">اَلسَّلاَمُ عَلَيْكُمْ وَرَحْمَةُ اللّٰهِ وَبَرَكَاتُهُ</p>

Aziz, sıddık, mübarek, kahraman kardeşlerim!

**Evvelâ**: Bu mübarek Ramazan’da, iştirâk-i a’mâl düstur-u esasıyla, herbir has kardeşimizin 40 bin dili bulunan bir melâike hükmünde, 40 bin dillerle, yani kardeşlerin adedince mânevî dilleriyle ettikleri ve edecekleri dualar, rahmet-i ilâhiye nezdinde makbul olmasını, o lisanlar adedince, Cenab-ı Erhamürrâhimînden niyaz ediyoruz. Bu mahiyetteki Ramazan’ınızı tebrik ediyoruz.

**Saniyen**: Bu defaki müteaddit tesirli ve sürurlu ve müjdeli mektuplarınıza karşı, bir kitap kadar cevap vermek lâyık iken, vaktin müsaadesizliğiyle kısa cevabımdan gücenmeyiniz. En başta, kahramanlar yatağı olan Sav Köyünün ehemmiyetli bir talebesi olan Ahmed’in mektubunda öyle bir mesele gördüm ki, beni sürur yaşlarıyla ağlattırdı. Cenâb-ı Hakka yüz binler şükür olsun. Risale-i Nur’un tamam kıymetini, o köyün mübarek valideleri, hanımları tamam anlamışlar. O mübarek hanımların, o kıymettar ve hâlis âhiret hemşirelerimin, Risale-i Nur’un intişarına gösterdikleri fedakârlık, beni ve bizi kemâl-i sürurdan ağlattırdı.

Zaten Risale-i Nur’un mesleğindeki en mühim bir esası şefkat olduğundan ve şefkat madenleri de hanımlar olduğundan, çoktan beri beklerdim ki, kadınlar âleminde Risale-i Nur’un mahiyeti anlaşılsın. Lillâhilhamd, bu havalide de, bu yakında erkeklerden ziyade bir iştiyak ve faaliyetle buradaki hanımlar tam çalışıyorlar. Savlı mübareklerin hemşireleri olduklarını gösteriyorlar. Bu iki tezahür bu zamanda bir fa’l-i hayırdır ki, o şefkat madenlerinde Risale-i Nur parlayacak, fütuhat yapacak.

Hem Sav Köyünün bahadır çobanları torbalarında Risale-i Nur’u yazmak için taşımaları, aynı oradaki hanımların fedakârlıkları gibi, bu havalide gayet tesirli bir medar-ı teşvik olacak. O hanımların ve o çobanların hususî isimlerini bilmek arzu ediyoruz; tâ hususî isimleriyle has talebeler içine girsinler.

Kâtip Osman’ın hakikatli rüyası, elhak, büyük bir hakikate işaret veriyor; çok mübarek ve müjdelidir. Rüşdü’nün rüyasında, Peygamberimizin (a.s.m.) emriyle Hazret-i Sıddık (r.a.) minberde 29. Sözü hutbesinde göstermesi gibi, o gökten inen hûrîye de lâhikayı hutbe olarak okuması, Risale-i Nur’un makbuliyetine güzel bir işarettir.

Büyük Hâfız Ali’nin mektubu bizi çok mesrur ettiği gibi tevafukata dair keşfettiği hakikat-i icmâlî haktır. Küllî olmasa da ekserisince gördüğü mânâ görünür. Ben de ayrı bir mânâ Hâfız Ali gibi hissediyordum. Bugünlerde bana kanaat geldi ki; fıtrî kendi kendine gelen tevafukat-ı nûriye, müellifin tabirâtındaki noksanları tekmil ve kusurlarını tashih ediyor gibi gördüm. Yüz yerde fıtrî tevâfukun tam tamına gelmesi ve bir kelimeye ihtiyaç gösteriyor, bakıyorum ki, o kelime te’lif vaktinde noksan bırakmışım. Eğer şimdi yazsa idim o kelimeyi yazmak lazım geliyordu. Bu vaka pek çok tekrar etti.Yüzer defa gördüm. Demek bir vazifesi de bana ibarenin tam ifadesini bildiriyor.

Aydınlı Hasan'ın pek güzel kalemiyle cem'iyetli mektubu beni fevkalâde mesrur eyledi. Cenâb-ı Hak öyle kalemleri Risale-i Nur hizmetinde devam ettirsin. Yine Sav Köyünün diğer kardeşimiz Ahmedin, Risale-i Nur'un küçük masum talebelerinin hakkında haber verdiği hâdise o kadar medâr-ı sürûr ve şükrandır ki, tarif edilmez. O çok mübarek köyün başta Hacı Hâfız Mehmedi, Ahmedleri, Mehmedleri gibi pek çok Risale-i Nur'a sahib ve nâşir veren o köy bizim için taş ve toprağıyla mübarektir.

Sorduğunuz mesele, ulemâ-i şeriat cevap vermiştir. ***“Hayvanat birer istihale makinası olduğundan yedikleri pis şeyi temizlettirir. Yalnız pis şeyin kokusu gelse mekruhtur.”*** demişler.

Bize evvelce Tâhir kalemiyle gönderilen Lem'alar aynen Hüsrev'in tarzında gayet güzel ve şirin yazılmış. Burada çok istifâde ediliyor. Acâba o Tâhir Atabeyli Tâhir midir, yoksa Savlı Tâhir midir? Isparta’nın Hâfız Ali’si olan kardeşimiz ben orada iken yanıma geliyorlar mı idi? Tahattur edemiyorum. Onu da Mehmed Zühdü’yü de kuvvetli hissediyorum. Her ne ise, daha çok alâkadar olduğum çoklar var. Pek çok olduğundan mektublar değil, kitablar lâzım. Size Risale-i Nur’un menbaı, üstadı, esasları, hakikatları olan Hizb-ül Ekber-i Kur’anî’nin bir nüshasını göndermek için yazdırıyoruz. Bütün kardeşlerimize ve hemşirelerimize, Risale-i Nur’un küçük talebelerine hem selâm, hem dua, hem ramazanlarını tebrik, hem dualarını isteriz.

Mektublarınızdan mühim parçaları Lâhika’ya girecek. Buradaki kardeşlerimiz cümlenize selâm ve arz-ı hürmet ederler.

*el-Bâkî Hüve’l-Bâkî*
*Kardeşiniz*
*Said Nursî*

***
