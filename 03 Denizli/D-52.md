---
title: "Denizli 52 : Mehmed Feyzi’nin ifadesidir"
no: 52
id: "D-52"
konu: "Mehmed Feyzi’nin ifadesidir"
bolge: "Denizli"
donem: "Denizli Hapis Dönemi"
date: 
yazar: "Said Nursî"
---

# Denizli 52 : Mehmed Feyzi’nin ifadesidir

<p class="arabic" dir="rtl" title="Meal: “Her türlü noksan sıfatlardan yüce olan Allah’ın adıyla.”">بِاسْمِهِ سُبْحَانَهُ</p>

<p class="takdim">[Kastamonulu Mehmed Feyzi’nin İfadesidir. Birinci, ikinci celselerde mahkemede söylenmiştir.]</p>

Efendim!

Yedinde beş yüz seksen cild kitab-ı ilmiye ve diniye bulunduğu resmen sabit olan bir insanın ilme ne kadar müştak ve hakikata ne kadar aşık olduğuna başka bir delilin lüzumu yoktur. Böyle bir insanın yakınında bulunan bir din aliminin ilminden alakasız kalması elbette düşünülemez. Milletin saadet ve selametini yegane hedef tanır, dünyevi hiçbir emel taşımaz. Muhterem bir zatın hizmetini edişim ve füyuzat-ı ilmiyesinden istifade etmek kasdını güdüşüm, büyük bir cürüm telakki edilmiş.

Ben Risale-i Nur müellifini beş senedir tanırım. Üç senedir mütemadiyen hakaik-ı imaniye ve Kuraniyeyi ders almak için yanına gittim. Ve eserlerinin ekserisini okudum. Ve ne eserlerinde ve ne kendi fikirlerinde bize isnad edilen tarikat ve cemiyetle alakadar bir emare bile görmedim. Ben yüksek seciyeli Türk milletinin bir ferdi ve bu vatanın bir evladıyım. Heyet-i hakimenin huzurunda asla yalana tenezzül etmem. Hem kendimi huzurunuzda bir suçlu olarak değil, belki sadık bir şahid olarak biliyorum. Yemin ederim ki isnad edilen cemiyet ve tarikatla alakadarlık yoktur.

2- İddianamede bir taraftan tarik-i dünyalığım zikredilirken diğer taraftan bir cemiyetin baş unsurlarından olduğum zikredilmektedir. Dindar bir adamın hedefi siyaset olamaz. Ben Ulü’l-emr ayetinin hakikatını biliyorum. Dindar bir adamdan hıyanet beklenemez.

3- Risale-i Nur Müellifine hizmet meselesine gelince, ilminden çok istifade ettiğim bu zata hizmeti, maaliftihar yaptığımı burada da tekrar ederim. Bundan pişman değilim.

4- Dilimi Kürdçe’ye çevirmekliğim ise; çok gariptir, insan lehçesini değiştirebilir mi? Benim küçükten beri lisanımın bu tarzda olduğuna bütün Kastamonulular şahittir.

5- Hele sakal meselesi; büsbütün acib bir ittihamdır. Resul-i Ekrem Aleyhissalatu Vesselam’ın bir sünnetini genç yaşımda tatbik edişimi cürüm sebebi addetmek, akideme ve hürriyetime karışmaktan başka ne ile izah edilebilir. Hem ahirete meylimin dünya siyasetine sebeb gösterilmesi, artık heyet-i hakimenin takdirine bırakıyorum. Tarikatçılık, cemiyetçilik yapmışız da Kastamonu gibi dindar bir memlekette iki hizmetçi ile iki ilim heveslisini mi kandırabilmişiz. Ben Üstadımın evine zabıtanın gözü önünde gidiyordum. Polis dairesi tam karşımızda bize bakıyordu. Polis dairesinden dinlense konuşulan işitilirdi. Bir cemiyetin serkatibi olarak işlerini senelerle çevirmiş olan bir insanın, uzun müddet zabıtanın gözü önünde irtikab-ı cürümden çekinmemesine imkan var mıdır?

6- İddianamede: “Risale-i Nur dairesinin dostlarına, şakirdlerine ve haslarına gibi teşkilatta mevki sahibi olan ve bu teşkilatta mevki almış olan mensubiyetine yapılan mahrem ve yarı mahrem ve açık tebligata müteallik tahriri işlerini idare” ettiğimden bahsolunmaktadır.

Elcevap: İddianamede iddia edildiği gibi ortada bir teşkilat yok ki ben bunları idare edeyim. Bu tabirler, müellifin sırf Allah rızasını hedef yaparak dindaşlarına Risale-i Nur ile vazife ittihaz eden zevatın derece-i sa’ylerine kullandığı tabirlerdir.

7- “Risale-i Nur dairesi” gibi tabirlerden adeta bir siyasi teşekkül tevehhüm olunmuş. Halbuki bundan maksad ne tarikattır ve ne cemiyettir. Bu tabirlerden murad; hHakaik-i imaniyelerini Risale-i Nur ile itmam etmek hevesine düşmüş bir kısım ehl-i imandır. “Risale-i Nur’a şakird olmak” da; sadece o kitapları okumaktan ibarettir ki bu bir vazife-i diyanettir.

İşte “Cemiyet, cemiyet” diye en edna alakalılar da dahil olduğu halde, bir cemiyet-i siyasiye müntesibi olarak toplanan vatandaşların kaffesi şimdi buradadır. Bu eserlerle dininin etrafında toplanmaktan ve bu yolda Risale-i Nur ile hakikata hizmet etmekten başka bir çehre, bir tavır görüyorsanız ona göre hükmünüzü veriniz. İlm-i din siyasete alet olamaz.

Hulasa olarak: Cemiyet ve tarikat ile alakamız yoktur. Şayet bu halis ve her türlü riyadan azade vaziyetim bir ceza görmekliğime sebeb teşkil edecekse,

<p class="arabic" dir="rtl" title="Meal: “Allah bize yeter, O ne güzel vekildir!” [Âl-i İmrân Sûresi, 3:173]">حَسْبُنَا اللّٰهُ وَنِعْمَ الْوَكِيلُ</p>

demekten başka elimden ne gelir.

*Mehmed Feyzi*

***
