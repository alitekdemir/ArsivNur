---
title: "Denizli 28 : Son iddianameye karşı Mahkemede Son Söz’ün bir parçası"
no: 28
id: "D-28"
konu: "Son iddianameye karşı Mahkemede Son Söz’ün bir parçası"
bolge: "Denizli"
donem: "Denizli Hapis Dönemi"
date: 
yazar: "Said Nursî"
---

# Denizli 28 : Son iddianameye karşı Mahkemede Son Söz’ün bir parçası

<p class="arabic" dir="rtl" title="Meal: “Her türlü noksan sıfatlardan yüce olan Allah’ın adıyla.”">بِاسْمِهِ سُبْحَانَهُ</p>

## Denizli Ağır Ceza Mahkemesi Yüksek Huzuruna!

### [Son Müdafaamın Bir Parçasıdır]

İddia makamı, ne safahat-ı muhakemeyi ve ne de bize karşı irad ettiği indî edillenin hiçliğini, kifayetsizliğini, çürüklüğünü ve delilsizliğini ve hak ve hakikati zerre kadar nazara almayarak, mutlaka bizi cezalandırabilmek emeliyle hâlâ cemiyetçilik teranesini tekrar etmekte. Ve bu ana kadar yüz defa cevabı verilmiş meseleleri yeni baştan mahkemenin huzuruna sevk etmekte ve hiçbir ehliyet-i ilmiyeyi haiz olmayan eski ehl-i vukufun, sırf ilhad ve inkarın müdafaasını istihdaf eden raporlarına istinad ederek; en salahiyettar adlî makamın nezaret ve murakabesi altında, merkez-i hükümette, devletin en salahiyetli profesörlerinden mürekkeb bir ilim heyetinin tetkiklerini hiçe saymak ve tanımamaktadır.

Biçare bir kısım temiz nâsiyeli ve bu memleket için cidden nafi ve fedakar vatan evladlarını tecziye ettirebilmek suretiyle koyu bir inkarın ve ölmüş bir şahsın intikamını almak için yanıp tutuşan müddeiumum efendi heyet-i hakimeyi aleyhimize tahrik için kısmen yirmi-otuz sene evvel yazılmış ve her şeyden önce ilmî olması icab eden ve hakaik-i islamiyenin ümmette daima cereyan etmekte bulunan bir kısım tecelliyatını aksettirmekten başka bir maksat taşımayan ve su-i tefsir edilir korkusuyla ve milletimiz arasında herhangi bir sarsıntıya sebeb olur düşüncesiyle mevcutları ortadan kaldırılan ve hatta bir kısım nüshaları imha edilen bir eseri öne sürmekte ve bazı şahsiyetlerle evvelce aramızda tekevvün etmiş bazı vekáyiden mütevellid ve sırf benim şahsıma ait aksü’l-amelleri yad ederek, bunlardan tamamen bihaber ve sırf dini hakikatlerin taharrisi kaygısıyla kitaplarımı yazmış veya okumuş bir kısım bîgünahları, sırf saika-i diyanetle aciz şahsıma ve eserlerime karşı hüsn-ü zanlarından dolayı mahkum ettirmek istemektedir.

Eğer ortada, o meşhur şahsiyetlere karşı işlenmiş kanununuzca bir suç varsa, bundan ben mesulüm. Ve din noktasında, aciz şahsıma ve hakikatta benim olmayan ve hakaik-i Kuraniyenin birer aksinden ibaret olan müellefatıma hüsn-ü zan etmeleri yüzünden, bir kısım biçare ve hüsn-ü niyet sahibi vatandaşları, benim bu şahsi cürmüme ne için teşrik ediliyor? Bu kadar açık bir gadir, bir zulüm tarih-i adliyenin neresinde meşhuddur ve nerede görülmüş?

Eğer bazı rical-i devlet ile bir maceram gelmiş-geçmiş ise tarihe karışmış olan bu macerayı, iddia makamı bir türlü hazmedemiyorsa düşünsün ki; ben o davamda şimdi de ısrar ediyorum ve o günün adamıyım ve onlar ile aynı seviyede o macerayı birlikte yaşamışım. Bugün sırf benim Kuran’dan gelen ilmimden dolayı, şahsıma hüsn-ü zanda bulunan habersiz biçarelerin, benim sabık mücadelatımdan mesul olmaları hak ve adaletin neresine sığar?

İddia makamının bizi mutlaka cezalandırabilmek için tekrar tekrar öne sürdüğü ve bugünün hadisesi gibi gösterdiği mektuplar ve sair delillerin kısm-ı azamı da, yirmi senelik terakkümattır. Bunlar, çoğunun hesabı Eskişehir Mahkemesinde görülmüştür ve üzerlerinden aflar geçmiştir ve bilhassa her zaman öne sürdüğü mahrem Tesettür Risalesi bu meyandadır.

İddia makamı, mahrem risalelerin evimde, odun yığınları altında, çivili sandık içinde bulunması gibi mahremiyet iddiamızın mesnedini teşkil eden bir delili de çürütebilmek için “Bunun Said'in müfarakatından sonra mensupları tarafından yapılmış olması muhtemeldir” gibi imkanatı vukuat yerinde istimal ederek, indî bir mütalaa yapar. Halbuki bu arama, tevkifimden evvel huzurumla yapılmıştır.

Hakikatlerin mahall-i izharı olması icab eden bir makamın, böyle çocukça ve hiç ve delilsiz bir mütalaa yürütmesini, o makamın haysiyet ve vazifesiyle kabil-i telif görmediğimden daha onun sözlerine ehemmiyet vermeyip kati zaruret olmadan sükut ile mukabele edeceğim.

Aleyhimizde serdedilen diğer bir iddia da: Güya milliyetçiliğe karşı cephe almışızdır.

Elcevap: Bin seneden beri alemdar-ı islamiyet olarak liva-yı hidayeti omuzlarında dalgalandırmış, beşer kitlelerine adalet ve insaniyet ve saadet şuleleri ve ümid ve inşirah ziyaları taşımış bu kahraman, necip ve muzaffer Türk milletinin dahili bünyesinde kuvvetlenmesi demek olan, müsbet bir milliyet sevgisine biz muarız olanlardan değiliz. Bilakis onu hakimiyet-i islamiye için samimi isteyenlerindeniz. Bizim muarız olduğumuz cihet sadece menfi milliyetçilik; müslümanlık uhuvvetini kıracak ve bir cemiyet hodgamlığı ve tecavüz ve nefret ruhu doğuracak şekilde su-i telakki edilmesidir ve su-i istimalidir.

Evet Müslüman camiasını yani hakiki insanlık ve fazilet mefkureleri etrafında toplanmış İslam taifelerini, sebepsiz birbirine düşman yapacak böyle dar bir düşünüşün ve koyu bir ifratçılığın fikren muarızı olmak bu millete hıyanet midir, yoksa hizmet midir? Hem biz bu kábil telakkilerimizin propagandacısı olmadık.

En son bir sözüm, geçen bir cümlede dediğimi tekraren derim:

Efendiler! Yirmi senelik bir mazlumiyet hayatında, yüzü mütecaviz kitapları içinde ve en mahrem mektup ve risalelerinde, asabiyet ve hiddetle yazılmış beş-on cümle ile hüsn-ü niyeti ve samimiyeti salahiyettar Ankara ehl-i vukufça müttefiken teslim edilmiş bir adamı bililtizam adi bahaneler ile mahkum etmek istenilmesi gösteriyor ki; hakikati haykıran Risale-i Nur hiçbir vecihle mahkum edilmez ki bu asılsız bahaneleri arıyorlar.

Evet kim var ki yirmi senelik hayatının bütün mahrumiyet ve mazlumiyet anlarında, değil böyle beş-on, belki bin yanlışı olmasın. Bu mahkeme yalnız bu müşevveş geçiçi hazır zamanı değil, belki iki istikbalin dehşetli tenkidlerini nazara alıp, öylece muhakeme etsinler.

Son sözüm <span class="arabic" dir="rtl" title="Meal: “Allah bize yeter, O ne güzel vekildir!” [Âl-i İmrân Sûresi, 3:173]">حَسْبُنَا اللّٰهُ وَنِعْمَ الْوَكِيلُ</span>‘dir.

*Mevkuf*
*Said Nursî*

***

1. Müdafaanın Üstad tarafından yazılmış nüshasının baş kısmı.
![[Denizli-028.jpg|300]]
