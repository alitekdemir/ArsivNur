---
title: "Denizli 18 : Denizli bilirkişi raporuna itirazname"
no: 18
id: "D-18"
konu: "Denizli bilirkişi raporuna itirazname"
bolge: "Denizli"
donem: "Denizli Hapis Dönemi"
date: 
yazar: "Said Nursî"
---

# Denizli 18 : Denizli bilirkişi raporuna itirazname

<p class="arabic" dir="rtl" title="Meal: “Her türlü noksan sıfatlardan yüce olan Allah’ın adıyla.”">بِاسْمِهِ سُبْحَانَهُ</p>

<p class="takdim">Denizli Ağır Ceza Mahkemesi Riyaseti Yüksek Makamına</p>

## Ehl-i Vukuf Raporuna Dair İtiraznamedir

Sair merkezlerdeki ehl-i vukufun yanlış raporları, buradaki ehl-i vukufu şaşırtmasıyla; buradakilere değil, oradakilere karşı hukuk-u hayatımızı ve Risale-i Nur’un namusunu müdafaa etmek için gayet hasta bir halde, yirmi dakika zarfında yazdım, kusura bakmayınız.

1- Risale-i Nur’un Mehdilik ve İslam Deccal’ına ait beyanatına, indî fikirlerle “Mehdi ve Deccal efsanesi” tabir ederek hem Risale-i Nur’un mahiyetinden hem İslamiyet’in ruhundan ne kadar uzak düştüklerine delil,

<p class="arabic" dir="rtl" title="Meal: “Mesih Deccal fitnesinden Allah’a sığınırım.”">اَعُوذُ بِاللّٰهِ مِنْ فِتْنَةِ الْمَسِيحِ الدَّجَّالِ</p>

diye olan Peygamber Aleyhissalatu Vesselam’ın duasına ve umum ümmetin vird-i zebanı iken ona “efsane” diyen, İslamiyet’in mühim bir büyük hakikatini inkar etmiştir.

2- “Said’in arkadaşları, kendi sathi zihniyetleriyle hizbu’l-Kuran surelerini toplayıp dinde tahrifat yapmışlardır.” demeleri o kadar vukufsuzluktur ki hayret etmemek kabil değildir. Bütün ümmette enamlar ve hizbler namında, bütün meşahir-i İslamiye, Kuran’dan meşrebine ve mesleğine daha nurlu gördüğü ayetleri ve sureleri mecmualarında yazmışlar. Bu hal bir adet-i İslamiye hükmüne geçtiği halde “Dinde tahrifat yapıyor” veya “yaptı” demeleri, ehl-i vukufun vukufsuzluğuna delildir.

3- “Said’in ve arkadaşlarının, din mahiyetinde vücuda gelen neşriyat işlerini idare eden gizli bir teşekkül ve hafi bir cemiyet olduğunu ve bu cemiyet, hayatımızı mimsiz medeniyet; yani, alçaklık ve tuğyanlık ve imansızlık gibi isnadlarla laik inkılab umdelerine muhaliftir.” demeleri, o kadar zahir bir garaz ve hilaf bir hakikattir ki delili;

Dünkü gün, mahkemede yemin ettirerek, bütün arkadaşların hiçbirisine, hiçbir vakit cemiyet teşkili veya teklifinde bulunmadığımı resmen yemin ile alınmış beş şahid ile ispat ettiğimiz halde ve “mimsiz medeniyet” tabirinde, Avrupa medeniyetini iki kısma taksim edip fena kısmına “mimsiz medeniyet” ve “o fena kısımda gidenler, beşerin başına tuğyanlık ve imansızlık açıyor” diye beyan ettiğimiz halde; tuğyanı ve imansızlığı, laik inkılabına bu ehl-i vukuf mal ediyor. Risale-i Nur’un beyanı nerede? Onların gayet sathi hükümleri nerede?

4- “Kuran’ın bazı kısımlarını, indî ve gayr-ı ilmî bir şekilde ebced ve cifir hesablarına müstenid tefsiri, müsbet ilim ve felsefe ve tasavvuf bakımında ve akl-ı selimde bir kıymeti yoktur.” demeleriyle o kadar garazkarane ve sathi bir vukufsuzluk göstermişler ki mecburiyet olmasaydı -cevaba değer bir mesele değil diye- sükut edecektim.

Acaba bine yakın emareler ve işaretler ve istihraclar, tek bir hakikata tek bir davaya -vahdet-i mesele cihetiyle- baksa ve birbirine kuvvet verse (adeta riyazi hesaba yakın bir katiyetle) ve umum ümmetin ekser edibleri ve ulemaları içinde bir kaide-i istihrac olan ebced ve cifir hesabıyla bine yakın emarelerin, bir tek davada “kıymeti akl-ı selimde yoktur” denilebilir mi? O vukufsuz ehl-i vukuflar, akl-ı selimi tanımıyorlar ki ve tasavvuf ve müsbet ilmi bilmiyorlar ki böyle yanlış hüküm veriyorlar.

5- “Başlıca gittikleri yol: Hakikat ve ahiret ve ihtiyarlık mevzularını ihtiva eden risaleler ile yalnız basit ruhlu insanları aldatıyor. Ve ahiretten başka bir şey düşündürmeyecek dersi veriyor” diye, daha acı bir vukufsuzluk ediyor.

Acaba hakikat-ı imaniye ve Kuraniye ve ahiret ve ihtiyarlık mevzularını güneş gibi gösteren ve kırk seneden beri Risale-i Nur’un bir şakirdi olan Said, o hakikatlerle dahilî ve haricî feylesoflara karşı mukabele edip galebe çaldığı halde ve saadet-i dünyeviyenin dahi saadet-i uhreviye gibi o hakikat dersleriyle olduğunu kati güneş gibi ispat edip, elli bin ehl-i dikkate kendini kabul ettiren Risale-i Nur’un bu ilmî derslerine, “basit ruhları aldatan bir hile damı..” yani “avlamak ağı” nazarıyla bakmak, ne kadar hakikat-ı ilmiyeye ihanet olduğunu mahkeme-i âliyenize havale ediyorum.

6- “Cifir ilmine nazaran aslı olmayan şeyleri, zavallıların gözlerini boyamak mahiyetinde (ki Kuran tarafından müjdelenen) Deccal ve Mehdi efsanesi ve ahirzaman fitnesi, bu risalenin telkinleri...” diye, neşr olunmayan ve mahrem tutulan ve hadis-i sahih ile ve icma-ı ümmetle sabit bir hakikat-ı İslamiye olan huruc-u Deccal ve ahirzaman fitnesine “efsane” diyerek, “zavallıların gözlerini boyuyor” demek, o kadar ruh-u adaletten ve tetkikten hariç bir hükümdür ki, cevap vermeye değmiyor. Demek perde altında , ehadis-i sahihayı -neuzubillah- “efsane” tabiriyle yad ediyor.

7- “Said eğer Mehdiliğini ortaya atarsa, talebelerine kabul ettirebilecek. Kararıp körleşmiş olan bu zavallıların, Said’e derece-i irtibatları, körlük ve cehalet eseri...” demeleri, öyle bir iftira ve öyle bir haksızlık ve öyle bir garazkarlıktır ki tarif edemem. Ben, bütün talebelerimi ve arkadaşlarımı işhad ediyorum ki: Esas-ı mesleğimiz; enaniyetini, hubb-u cah, şan ve şerefi bırakmak.. Mabeynimizde yalnız bir kardeşlik var. Ben kendimi, onların nazarında bu mesleği muhafaza etmek için hiçbir vakit böyle hodfuruşane haletler hayalime gelmedi. Ben Seyyid değilim. Mehdi ise, Âl-i Beyt-i Nebevi’den olacak.

Hem Risale-i Nur’un gayet müdakkik ve alim şakirdlerinin, ayn-ı hakikat ve gayet kati delillerle hakaik-ı imaniyeyi Risale-i Nur’dan ders almaları ve ruh-u canla kabul etmeleri “bir körlüktür” diye, bu mübarek zatları manasız, lüzumsuz bir tahkirdir. O tahkiri garazkar ehl-i vukufun yüzlerine iade ederiz.

8- “Huruc-u Deccal efsanesine; kendine göre Hristiyan Deccalı Rusya’da tatbik edilen idare sistemi ve Müslüman Deccalı da, Süfyan tavsif ve tayininde, Türk inkılabının yaratıcısında görülen vasıf ve vaziyette göstermektedir. Ve sui kasd-ı telkinat izhar etmiş bulunmaktadır.” demeleri, bütün bütün hem İslamiyetin ruhuna hem Risale-i Nur’un mesleğine muhalif kendi yanlış manalarıyla (hem müdafaanamemde hem iddianameye karşı itirazımda on vecihle cevap verdiğim ve gayet mahrem ve sekiz senede bir-iki defa elime geçen) bir risalenin ayn-ı hakikat bir-iki cümlesine ilişmek istemişler.

Akide-i İslam’a girmiş, bütün ümmet kabul etmiş huruc-u Deccal’a “efsane” demeleri ve “Rusya’daki bolşevizmin, ahirzamanda gelecek Deccal’ın bir komitesi ve numunesini göstermektedir” diye yazdığımız halde yanlış mana verip hem pek çok ulema-yı İslam’ın müteaddid hadislere istinaden, Süfyan hakkında müdafaatımda yazdığım gibi, bundan otuz sene evvel bazı tevillerini pek doğru olarak yazdığımızı, “Türk inkılabının yaratıcısına bir hücum gösteriyorlar.” diye vukufsuzluklarını göstermişler. Yaratıcı Cenab-ı Hakk’tır. Bu tabir, küfre temas ediyor. Böyle tabiri istimal eden, Risale-i Nur’un parlak hakaik-i imaniyesini muhakeme edemez.

Birinci celsede mahkemeye arz ettiğim gibi; “Yüz altmış üçüncü madde ile Eskişehir Mahkemesine bakarak beni bu madde ile mahkum edemezsiniz.” dedim. “Çünkü: Cumhuriyet hükümetinin iki yüz mebusu içinde, yüz altmış üç mebus, yüz elli bin banknotu Van’da temelini attığım medresemin tahsisatına kabul edip imza ettiklerini ve Cumhuriyetin bana karşı bu teveccühü, bu maddeyi hakkımda hükümden iskat eder.” dediğim halde, o vukufsuz ehl-i vukuflar demişler: “Yüz altmış üç mebus, Said hakkında takibat yaptıklarını...” medar-ı itiraz göstermişler. İşte hakikat nerede? Bunların yaptıkları telakkileri ve tetkikleri nerede?

Hem birinci celsede size arz ettiğim gibi, Sure-i Nisa’dan bir ayetin Risale-i Nur’a işareti bir mahrem risalede yazılmış iken bu fıkraya bu ehl-i vukuf raporunda demişler ki: “Taife-i nisa bu esere el süremez. Onlara memnudur. Sakın onlara göstermeyiniz.” demişler. Safdil kadınları, maden-i şefkat ve kadınlık seciyesine pek uygun olan Risale-i Nur’dan onları tenfir etmek nerede? Hakikat nerede?

Hem Hücumat-ı Sitte'de, şeytanın altı desiselerine cevap verdiğim halde bu ehl-i vukuf raporunda, o muhkem hikmetleri “Desiselerle iknaya çalışıyor.” diye, tahrif ediyorlar. Buna kıyasen bu ehl-i vukuf, Risale-i Nur’un ali hakikatlerine dair beyanata hakları olmadığını gösteriyor.

Risale-i Nur, umum âlem-i islama taalluk edecek hakaiki cami olduğundan, hükümet-i cumhuriye makamatına izin veriniz ve makine veriniz; biz onlara müracaat edip muhakkik ulemalardan ve feylesoflardan bir heyet-i ilmiye teşkil edip Risale-i Nur’u tetkik etsinler. Gayet mahremler ve mahdud bir-iki risale hariç olarak bütün risaleleri tetkik etsinler. Eğer bu eser, bu millet, bu vatanın ve bu memleketin hem dünyevi hem uhrevi bir medar-ı saadeti ve emn ve emniyeti olduğunu tasdik etmezlerse, her cezaya razıyım.

Madem her hükümette şiddetli muhalifler bulunur. Ve hükümet-i Ömeriye’de Hristiyanlar ve Mecusi hakimiyetinde Müslümanlar bulunuyorlar. Elbette farz-ı muhal olarak, ehl-i vukufun iftiraları doğru da olsa, emniyete dair bir vukuat olmadığından, hürriyet-i ilmiye ve hürriyet-i vicdan düsturlarıyla yine bizi mesul edemezler. Evet hükümet ele bakar, kalbe bakamaz.

*Denizli Cezaevinde*
*Mevkuf ve Hasta*
*Said Nursî*

***
