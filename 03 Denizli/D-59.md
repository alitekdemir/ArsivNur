---
title: "Denizli 59 : Isparta’yı ve havalisini taşıyla toprağıyla seviyorum"
no: 59
id: "D-59"
konu: "Isparta’yı ve havalisini taşıyla toprağıyla seviyorum"
bolge: "Denizli"
donem: "Denizli Hapis Dönemi"
date: 
yazar: "Said Nursî"
---

# Denizli 59 : Isparta’yı ve havalisini taşıyla toprağıyla seviyorum

<p class="arabic" dir="rtl" title="Meal: “Her türlü noksan sıfatlardan yüce olan Allah’ın adıyla.”">بِاسْمِهِ سُبْحَانَهُ</p>

Aziz, Sıddık Kardeşlerim!

Yakınınızda bulunmakla çok bahtiyarım. Sizin hayalinizle ara sıra konuşurum, müteselli olurum. Biliniz ki, mümkün olsaydı bütün sıkıntılarınızı kemal-i iftihar ve sevinçle çekerdim. Ben sizin yüzünüzden Isparta’yı ve havalisini taşıyla toprağıyla seviyorum. Hatta diyorum ve resmen de diyeceğim, “Isparta hükümeti bana ceza verse, başka bir vilayet beni beraet ettirse, yine burayı tercih ederim.”

Evet ben üç cihetle Ispartalıyım. Gerçi tarihçe ispat edemiyorum, fakat kanaatim var ki, İsparit Nahiyesi’nde dünyaya gelen Said’in aslı, buradan gitmiş. Hem Isparta vilayeti öyle hakiki kardeşleri bana vermiş ki, değil Abdülmecid ve Abdurrahman, belki Said’i onların her birisine maal-memnuniye feda eylerim.

Tahmin ederim, şimdi küre-i arzda Risale-i Nur Şakirdlerinden -kalben ve ruhen ve fikren- daha az sıkıntı çeken yoktur. Çünkü kalb ve ruh ve akılları iman-ı tahkikî nurlarıyla sıkıntı çekmezler. Maddi zahmetleri ise Risale-i Nur dersiyle hem geçici hem sevablı hem ehemmiyetsiz hem hizmet-i imaniyenin başka bir mecrada inkişafına vesile olduğunu bilerek şükür ve sabırla karşılıyorlar. “İman-ı tahkikî, dünyada dahi medar-ı saadettir” diye halleriyle ispat ediyorlar. Evet “***Mevla görelim neyler, neylerse güzel eyler***” deyip metinane bu fani zahmetleri baki rahmetlere tebdile çalışıyorlar.

Cenab-ı Erhamürrahimin onların emsallerini çoğaltsın, bu vatana medar-ı şeref ve saadet yapsın ve onları cennetü’l-firdevste saadet-i ebediyeye mazhar eylesin, amin!

*Said Nursî*

***
