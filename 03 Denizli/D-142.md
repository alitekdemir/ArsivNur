---
title: "Denizli 142 : İki-üç kardeşlerimiz kendilerine güzel bir teselli bulmuşlar"
no: 142
id: "D-142"
konu: "İki-üç kardeşlerimiz kendilerine güzel bir teselli bulmuşlar"
bolge: "Denizli"
donem: "Denizli Hapis Dönemi"
date: 
yazar: "Said Nursî"
---

# Denizli 142 : İki-üç kardeşlerimiz kendilerine güzel bir teselli bulmuşlar

<p class="arabic" dir="rtl" title="Meal: “Her türlü noksan sıfatlardan yüce olan Allah’ın adıyla.”">بِاسْمِهِ سُبْحَانَهُ</p>

Aziz, Sıddık Kardeşlerim!

İki-üç kardeşlerimiz şöyle güzel bir teselli kendilerine bulmuşlar. Diyorlar ki: “Bu hapisde bir kısım kardeşlerimiz, bir-iki saat gayr-ı meşru bir hareket yüzünden, bir-iki sene belki on sene bu sıkıntı içinde sabır ve tahammül ediyorlar. Hatta bir kısmı şükrederek başka günahlardan kurtulduk dedikleri halde; biz, Risale-i Nur vasıtasıyla en meşru bir hareket ve hizmet yüzünden altı-yedi ay hayırlı sıkıntıdan neden şekva ediyoruz?” diyorlar. Ben de “Bin Barekallah” onlara derim.

Evet beş-on sene hem imanını hem başkaların imanını kurtarmak niyetiyle zevkli, tatlı, hayırlı, kudsi bir hizmet ve yüksek bir ubudiyet-i fikriye yüzünden beş-on ay zahmet çekmek, medar-ı şükür ve iftihardır. Bir hadisde ferman etmiş ki: ***“Bir tek adam seninle hidayete gelse, sahra dolusu kırmızı koyun ve keçilerden daha hayırlıdır.”*** İşte burada ve mahkemede ve Ankara’da, sizlerin yazılarınız ve hizmetleriniz vasıtasıyla ne kadar insanlar imanlarını dehşetli şüphelerden kurtardığını ve kurtaracağını düşününüz, sabırsızlık yerinde kemal-i rıza ile şükrediniz.

Eğer Ankara’da hakim olan Halk Partisi, oraya giden Risale-i Nur’un kuvvetli kitablarına karşı inad etse ve müsalaha niyetiyle himayesine çalışmazsa, bizim en rahat yerimiz hapistir ve mülhidler, bolşevizmi zındıka ile birleştirdiğine alamettir ve hükümet, onları dinlemeye mecbur olur. O zaman Risale-i Nur çekilir, tevakkuf eder, maddi ve manevi musibetler hücuma başlarlar.

*Said Nursî*

***
