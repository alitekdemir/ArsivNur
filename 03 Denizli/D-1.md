---
title: "Denizli 1 : Mahkemeye verilmiş bir dilekçe ve küçük bir müdafaa"
no: 1
id: "D-1"
konu: "Mahkemeye verilmiş bir dilekçe ve küçük bir müdafaa"
bolge: "Denizli"
donem: "Denizli Hapis Dönemi"
date: 
yazar: "Said Nursî"
---

# Denizli 1 : Mahkemeye verilmiş bir dilekçe ve küçük bir müdafaa

<p class="arabic" dir="rtl" title=""><span class="arabic" dir="rtl" title="Rahman ve Rahîm olan Allah’ın adıyla">بِسْمِ اللّٰهِ الرَّحْمٰنِ الرَّحِيمِ</span><br><span class="arabic" dir="rtl" title="&lrm;Ve yalnız O’ndan yardım dileriz">وَبِهِ نَسْتَعِينُ</span></p>


<p class="takdim">[On sekiz sene sükuttan sonra mecburiyet tahtında bu istida mahkemeye ve sureti Ankara makamatına verilmiş ve verilecek.]</p>

Malum olsun ki: Kastamonu’da üç defa menzilimi taharri etmek için gelen iki müddeiumuma ve iki taharri komiserlerine ve üçüncüde polis müdürüne ve altı yedi komiser ve polislere ve Isparta’da müddeiumumun suallerine karşı söylediğim ve ehemmiyetli bir kısmının sureti Kastamonu zabıta ve adliyesi elinde kalan ayn-ı hakikat küçük bir müdafaanın hulasasıdır. Şöyle ki:

Onlara dedim: Ben on sekiz-yirmi senedir münzevi yaşıyorum. Hem Kastamonu’da sekiz senedir karakol karşısında daima tarassud ve nezaret altındayım. Kaç defa menzilimi taharri ettikleri halde, dünya ile ve siyasetle hiç bir tereşşuh, hiç bir emare görülmedi. Eğer bir karışık halim olsaydı, buranın adliyesi ve zabıtası ve hükümeti bilmedi veyahut bildi, aldırmadı. Elbette benden ziyade onlar mesuldurlar. Eğer yoksa, bütün dünyada kendi ahiretiyle meşgul olan münzevilere ilişilmediği halde, neden bana lüzumsuz ve vatan ve millet zararına bu derece ilişiyorsunuz?

Biz Risale-i Nur Şakirdleri, Risale-i Nur’u değil dünya cereyanlarına, belki kainata da alet edemeyiz. Hem Kuran bizi siyasetten şiddetle menetmiş. Evet, Risale-i Nur’un vazifesi ise; hayat-ı ebediyeyi mahveden ve hayat-ı dünyeviyeyi de dehşetli bir zehire çeviren küfr-ü mutlaka karşı, imanî olan hakikatleri gayet kati ve en mütemerrid zındık feylosofları dahi imana getiren kuvvetli burhanlar ile Kuran’a hizmet etmektir. Onun için biz, Risale-i Nur’u hiç bir şeye alet edemeyiz.

**Evvelen**: Kuran’ın elmas gibi hakikatlerini, ehl-i gaflet nazarında propaganda-i siyaset tevehhümüyle cam parçalarına indirmemek ve o kıymettar hakikatlere hıyanet etmemek.

**Saniyen**: Risale-i Nur’un esas mesleği olan şefkat ve hak ve hakikat ve vicdan, bizleri şiddetle siyasetten ve idareye ilişmekten menetmiş. Çünkü, tokada ve belaya müstahak ve küfr-ü mutlaka düşmüş bir-iki dinsize müteallik, yedi-sekiz çoluk çocuk, hasta, ihtiyar masumlar bulunur. Musibet ve bela gelse, o biçareler dahi yanarlar. Bunun için neticenin de husulü meşkuk olduğu halde, siyaset yoluyla idare ve asayişin zararına hayat-ı içtimaiyeye karışmaktan şiddetli menedilmişiz.

**Salisen**: Bu vatanın ve bu milletin hayat-ı içtimaiyesi bu acib zamanda anarşilikten kurtulmak için “Beş esas” lazım ve zaruridir:

1) Hürmet,
2) Merhamet,
3) Haramdan çekinmek,
4) Emniyet,
5) Serseriliği bırakıp itaat etmektir.

Risale-i Nur hayat-ı içtimaiyeye baktığı zaman, bu beş esası kuvvetli ve kudsi bir surette tesbit ve tahkim ederek asayişin temel taşını muhafaza ettiğine delil ise, bu yirmi sene zarfında yüz bin adamı, vatan ve millete zararsız birer uzv-u nâfi hükmüne getirmesidir. (Isparta ve Kastamonu vilayetleri şahittir.) Demek Risale-i Nur’un ekseriyet-i mutlaka eczalarına ilişenler, herhalde bilerek veya bilmeyerek anarşilik hesabına vatana ve millete ve hakimiyet-i İslamiye’ye hıyanet ederler. Risale-i Nur’un yüz otuz risaleleri -iki üç hususileri müstesna olarak- bu vatana yüz yirmi yedi büyük faidesini ve hasenesini, vehham ehl-i gafletin sathi nazarlarına kusurlu tevehhüm edilen iki üç risalenin mevhum zararları çürütemez. Onları bunlar ile çürüten, gayet derecede insafsız ve zalimdir.

Amma benim ehemmiyetsiz şahsımın kusurları ise, bilmecburiye istemeyerek derim ki:

On sekiz sene müddetinde gurbette, haps-i münferid hükmünde yalnız ve münzevi olarak hayat geçiren (1) ve bu müddet zarfında ihtiyarıyla bir defa çarşıya ve mecma-ı nas büyük camilere gitmeyen (2) ve çok tazyik ve sıkıntı verildiği halde bütün emsali menfilere muhalif olarak istirahatı için bir tek defa hükümete müracaat etmeyen (3) ve yirmi sene zarfında hiç bir gazeteyi okumayan (4) ve dinlemeyen (5) ve merak etmeyen (6) ve tam iki senedir ^[Şimdi yedi seneden geçti.] Kastamonu’da bütün dostların şehadetiyle küre-i arz yüzündeki boğuşmaları ve harpleri ve sulh olmuş olmamış ve daha kimler harp ettiklerini bilmeyen (7) ve merak etmeyen (8) ve sormayan (9) ve üç sene, yakınında konuşan radyoyu üç defadan başka dinlemeyen (10) ve hayat-ı ebediyeyi imha eden ve hayat-ı dünyeviyeyi dahi elem içinde eleme, azab içinde azaba çeviren küfr-ü mutlaka karşı galibane Risale-i Nur ile mukabele ettiğine, onun ile imanlarını kurtaran yüz bin şahidin şehadetiyle ispat eden (11) ve Kuran’dan tereşşuh eden Risale-i Nur ile ölümü, yüz bin adam hakkında idam-ı ebedîden terhis tezkeresine çeviren (12) bir adama bu derece ilişmek ve meyus etmek ve onu ağlatmasıyla o masum yüz binler kardeşlerini ağlatmak hangi kanun var? Hangi maslahat var? Adalet namına emsalsiz bir gadr olmaz mı? Ve kanun hesabına emsalsiz bir kanunsuzluk değil mi?

Eğer bu taharrilerde bazı vazifedar memurların itiraz ettikleri gibi, derseniz ki: “Sen ve bir-iki risalen rejime ve usulümüze muhalif gidiyor?”

**Elcevap**:

**Evvelen**: O usulünüz münzevilerin çilehanelerine girmeye hiç bir hakkı yok!..

**Saniyen**: Bir şeyi reddetmek ayrıdır, kalben kabul etmemek de ayrıdır ve amel etmemek bütün bütün ayrıdır. Ehl-i hükümet ele bakar, kalbe bakamaz. İdare ve asayişe ilişmeyen şiddetli muhalifler her hükümette bulunur. Hatta Hazret-i Ömer’in (r.a.) taht-ı hakimiyetindeki Hristiyanlar, kanun-u şeriatı ve Kuran’ı inkar ettikleri halde onlara ilişmiyordu. Hürriyet-i fikir ve serbestiyet-i vicdan düsturuyla Risale-i Nur’un bir kısım şakirdleri idareye dokunmamak şartıyla rejim ve usulünüzü ilmen kabul etmezse ve muhalif amel etse, hatta rejimin sahibine adavet etse, onlara kanunen ilişilmez.

Risaleler ise; o gibi risalelere mahrem demişiz, neşrini menetmişiz. Hatta bu defa bu hadiseye sebebiyet veren risale, Kastamonu’da sekiz sene zarfında bir veya iki defa bir tek nüsha birisi bana getirdi. Aynı günde kaybettirdik. Malumdur ki bir mektupta kusur olsa; yalnız o kusurlu kelimeler sansür edilir, mütebakisine izin verilir. Eskişehir Mahkemesinde dört ay tetkikat neticesinde, yüz risalede medar-ı tenkit yalnız on beş kelime bulmaları kati ispat eder ki Risale-i Nur’a ilişilmez. Onun hedefi dünya değil. Herkes ona muhtaçtır.

Eğer dinsizliği bir nevi siyaset zannedip bu hadisede bazıların dedikleri gibi deseniz: “Bu risaleler ile medeniyetimizi ve keyfimizi bozuyorsun?”

Ben de derim: “Dinsiz bir millet yaşamaz.” dünyaca bir umumi düsturdur ve bilhassa küfr-ü mutlak olsa, cehennemden daha elim bir azabı dünyada dahi verdiğini Risale-i Nur’un Gençlik Rehberi gayet kati bir surette ispat etmiş. O risale, taharride elinize geçen risaleler içinde ve Miftahü’l-İman Risalesinin ahirinde bir kısım nüshalarında vardır. Bir müslüman -eliyazubillah- eğer irtidat etse, küfr-ü mutlaka düşer ve bir derece yaşatan küfr-ü meşkukte kalmaz. Ecnebi dinsizleri gibi olamaz ve lezzet-i hayat noktasında mazi ve müstakbeli olmayan hayvandan yüz derece aşağı düşer. Çünkü geçmiş ve gelecek mevcudatın ölümleri ve ebedî müfarakatları onun dalaleti cihetiyle onun kalbine mütemadiyen hadsiz karanlıkları ve elemleri yağdırıyorlar. Eğer iman gelse kalbe girse; birden o hadsiz dostlar diriliyorlar. “Biz ölmemişiz, mahvolmamışız” lisan-ı hal ile diyerek, o cehennemi haleti cennet lezzetine çevrilir.

Madem hakikat budur; size ihtar ediyorum: Kuran’a dayanan Risale-i Nur ile mübareze etmeyiniz. O mağlup olmaz. Bu memlekete yazık olur. ^[Dört defa mübareze zamanında gelen dehşetli zelzeleler, “yazık olur” hükmünü ispat ettiler.] O başka yere gider, yine tenvir eder. Hem “Eğer başımdaki saçlarım adedince başlarım bulunsa, her gün biri kesilse; hakikat-ı Kuraniyeye feda olan bu başı, zındıkaya, küfr-ü mutlaka eğmem. Bu hizmet-i İmaniye ve Nuriyeden vazgeçmem ve geçemem.” diye o üç kısım taharricilere söylediğim gibi, size de söylüyorum. Yirmi seneden beri bir münzevinin elbette ifadedeki kusuruna bakılmaz. Risale-i Nur’u müdafaa ettiği için “Saded haricine çıktın.” denilmez.

Madem Eskişehir Mahkemesi, mahrem ve gayr-ı mahrem yüz risaleleri dört ay tetkikten sonra yalnız bir-iki risalede hafif bir cezaya temas edecek bir-iki maddeden başka bulmamış ve yüz yirmi adamdan yalnız on beşine altışar ay ceza verdi. Biz dahi bu cezayı çektik.

Ve madem bir sene evvel Risale-i Nur’un bütün eczaları Isparta hükümetinin eline geçti. Birkaç ay tetkikten sonra, umumu sahiplerine aynen iade edilmiş.

Ve madem o cezadan sonra, Kastamonu’da sekiz sene zarfında şiddetli taharriyatta zabıtayı ve adliyeyi alakadar edecek bir tereşşuh bulunmamış.

Ve madem Kastamonu’daki son taharride, hiç bulunmayacak ve neşredilmeyecek bir tarzda kaç sene evvel odun yığınları altına saklanmış olduğu göründü; heyet-i zabıtaca tahakkuk etti.

Ve madem, Kastamonu’da polis müdürü ve adliyesi o saklanmış zararsız kitablarımı bana iade etmek üzere kati söz verdikleri halde, ikinci gün birden Isparta’dan tevkif emri geldiğinden, daha o emanetlerimi almadan sevk edildim.

Elbette ve elbette, bu mezkur beş hakikata binaen, Denizli adliyesi ve müddeiumumisi benim çok ehemmiyetli bu hukukumu nazar-ı dikkate almaları, vazifelerinin muktezasıdır. Ve hukuk-u umumiyeyi müdafaa eden müddeiumumiden, Risale-i Nur münasebetiyle ehemmiyetli bir hukuk-u amme hükmüne geçen bu şahsi hukukumu da müdafaa edeceğine ümitvarım, bekliyorum.

Yirmi iki seneden beri hayat-ı içtimaiyeden çekilen ve şimdiki kanunları ve tarz-ı müdafaayı bilmeyen ve Eskişehir Mahkemesinde cerhedilmez yüz sahifelik müdafaatını, bu yeni mahkemeye karşı da aynen takdim eden ve o zamana kadarki kusurlarının cezasını çeken ve ondan sonra Kastamonu’da mütemadiyen tarassud altında ve haps-i münferid tarzında yaşayan Yeni Said, sükutla sözü Eski Said’e bırakıyor. O da diyor ki:

Yeni Said dünyadan yüzünü çevirdiği için ehl-i dünya ile konuşmayı ve müdafaayı mecburiyet-i katiye olmadan yapmıyor ve lüzum görmüyor. Fakat bu meselede çok masum rençber adamlar bize az bir münasebetle tevkif edilerek, iş zamanında çoluk çocuklarına nafaka tedarik edemediklerinden şiddetle rikkatime dokundu, derinden derine beni ağlattırdı. Kasem ederim, eğer mümkün olsaydı onların bütün zahmetlerini kendime alırdım. Zaten bir kusur varsa benimdir. Onlar masumdurlar.

İşte bu elim halet için Yeni Said’in sükutuna rağmen Eski Said diyor: Madem müddeiumumun yüzer lüzumsuz suallerine biçare Yeni Said cevap veriyor. Ben de Isparta’nın mahkemesine değil belki dokuz sene evvel başta Kaya Şükrü olarak Dahiliye Vekaletinden ve şimdiki Adliye Vekaletinden, hukukumuzu müdafaa niyetiyle üç sual sormak bir hakkımdır.

**Birincisi**: Risale-i Nur’un talebesi olmayan ve yanında yalnız adi bir mektubumuz bulunan Eğirdirli bir adamın, bir jandarma çavuşuyla vukuatsız bir münakaşa-i lisaniyesi bahanesiyle beni ve yüz yirmi adamı tevkif ile dört ay mahkeme tetkikinden sonra, on beş biçareden başka bütün beraet kazanmakla, masumiyetleri tahakkuk eden yüzden ziyade adamlara binler lira zarar vermek hangi kanun iledir? Ve imkanatı, vukuat yerinde istimal etmek adaletin hangi düsturuyladır?

**İkincisi Sual**:

<span class="arabic" title="Meal: “Hiçbir günahkâr başka bir günahkârın yükünü yüklenmez.” [En’âm Sûresi, 6:164; İsrâ Sûresi, 17:15; Fâtır Sûresi, 35:18; Zümer Sûresi, 39:7]" dir="rtl" title="">وَلاَ تَزِرُ وَازِرَةٌ وِزْرَ اُخْرٰى</span> ferman-ı esasî ile, bir kardeşin hatasıyla diğer öz kardeşi mesul olmadığı halde; yanlış mana verilmemek için neşrini katiyen menettiğimiz (1) ve sekiz sene zarfında bir veya iki defa elime geçen (2) ve aynı vakitte kaybettirilen (3) ve yirmi beş sene evvel aslı yazılan (4) ve ehemmiyetli noktalarda imani şüphelerden (5) ve manaları anlaşılmayan bir kısım müteşabih hadisleri inkardan kurtaran (6) bir küçük risalenin bizden uzak bir yerde (7) bilmediğimiz bir adamda (8) bulunmasıyla ve yanlış mana verilmesiyle bizleri bu Ramazan-ı Şerif’te ve otuz-kırk masum, rençber ve esnafları hatta adi ve eski bir mektup ve bize on sene evvel bir dostluk münasebetiyle tevkif edip perişan etmek (9) ve maddeten ve manen, onlara ve vatana ve millete lüzumsuz bir evham yüzünden binler zarar vermek (10) hangi adalet kanunuyladır? Adliyenin hangi madde-i kanuniyesiyledir? Ayağımızı yanlış atmamak için o kanunları bilmek talep ediyoruz.

Evet, ^[Evet kelimesinden ta Üçüncü Suale kadar bu makam dikkatle okunsun.] tevkifimizin sebebinin hakikatı şudur ki: Bir kısım hadislerin manası ve tevili bilinmemesinden, “akıl kabul etmiyor” diye inkar edenlere karşı, avamın imanını kurtarmak fikriyle çok zaman evvel Darü’l-Hikmeti’l-İslamiye’de iken aslı yazılan Beşinci Şua, farz-ı muhal olarak dünyaya ve siyasete baksa ve bu zamanda yazılsa da madem gizlidir (1) ve neşredilmiyor (2) ve taharriyatta bizde bulunmadı (3) ve gaybî haberleri doğrudur (4) ve imanî şüpheleri izale eder (5) ve asayişe dokunmuyor (6) ve mübareze etmiyor (7) ve yalnız ihbar eder (8) ve şahısları tayin etmiyor (9) ve ilmî bir hakikatı, küllî bir surette beyan eder (10) elbette o küllî hakikat-ı hadisiye bu zamanda dahi bir kısım şahıslara mutabık çıksa ve münakaşaya sebep olmamak için tam mahrem tutulsa (11) adalet cihetinde hiçbir vecihle bir suç teşkil etmez. (12) hem bir şeyi reddetmek ayrıdır ve ilmen kabul etmemek veya amel etmemek bütün bütün ayrıdır. (13) O risale, yakın bir istikbalde gelecek bir rejimi ilmen kabul etmiyor (14) diye, bir suç olduğuna dünyada adliyelerin bir kanunu bulunmasına ihtimal vermiyoruz.

Elhasıl: Hayat-ı ebediyeyi mahveden ve hayat-ı dünyeviyeyi de dehşetli bir zehire çeviren ve lezzetini imha eden küfr-ü mutlakı otuz seneden beri köküyle kesen (1) ve tabiiyyunun dehşetli bir fikr-i küfrîlerini öldürmeye muvaffak olan (2) ve bu milletin iki hayatının saadet düsturlarını harika hüccetleriyle parlak ispat eden (3) ve Kuran’ın hakikat-i arşiyesine dayanan (4) Risale-i Nur, böyle bir küçük risalenin bir iki maddesiyle değil, belki bin kusur dahi olsa, onun binler büyük haseneleri onları affettirir diye dava ediyoruz ve ispatına da hazırız.

**Üçüncü Sual**: Bir mektubun yirmi kelimesinde, beş kelime kusurlu görülse, o beş sansür edilir; mütebakisine izin vermek bir düstur iken Eskişehir Mahkemesi’nin dört ay tetkikinden sonra yüz bin kelime içinde, zahiri nazarda zararlı tevehhüm edilen yalnız on beş-yirmi kelimeden başka bulmamasıyla ve şimdiye kadar yüz binler adamın ıslahına vesile olmasıyla vatana ve millete bin büyük menfaati tahakkuk eden Risale-i Nur’a küçük bir hizmet eden veya kendi imanını kurtardığı için bir risalesini yazan ve hatta Abdullah Çavuş gibi on beş sene evvel yalnız şahsıma yemek pişirmek gibi rıza-yı İlahi için hizmet eden biçareleri, bu iş mevsiminde taht-ı tevkife almak, hükümet-i Cumhuriyenin hangi prensibiyle kabil-i tevfik olabilir? Ve hangi kanunu müsaade etmeye imkanı var?

Madem cumhuriyet prensipleri, hürriyet-i vicdan kanunuyla dinsizlere ilişmiyor. Elbette mümkün olduğu kadar dünyaya karışmayan ve ehl-i dünya ile mübareze etmeyen ve ahiretine ve imanına ve vatanına dahi, nafi bir tarzda çalışan dindarlara da ilişmemek gerektir, elzemdir. Bin seneden beri bu milletin gıda veya ilaç gibi bir hacat-ı zaruriyesi olan takvayı ve salahatı bu mazhar-ı enbiya olan Asya’da hükmeden ehl-i siyaset yasak etmez ve edemez biliyoruz.

Yirmi seneden beri münzevi yaşayan ve yirmi sene evvelki Said’in kafasıyla sorduğu bu suallerde, bu zamanın tarz-ı telakkisine uygun gelmeyen kusurlarına bakmamak insaniyetin muktezasıdır.

Vatan ve millet ve asayişin menfaati hesabına bunu da hatırlatmak bir vazife-i vataniyem olması cihetiyle derim:

Böyle bize ve Risale-i Nur’a az bir münasebetiyle taht-ı tevkife alınmak, gücendirmek yüzünden vatana ve asayişe dindarane menfaatli ve anarşiliğe karşı kuvvetli bir sed teşkil eden yüzbinler adamları idare aleyhine fikren çevirmeye yol açar ve anarşiliğe meydan verir.

Evet Risale-i Nur ile imanlarını kurtaran ve millete zararsız ve tam menfaattar bir vaziyete girenler yüz binden çok ziyadedir. Hükümet-i cumhuriyenin belki her dairesinde ve milletin her tabakasında faideli ve müstakimane bir surette bulunuyorlar. Bunları gücendirmek değil, belki himaye etmek elzemdir. Şekvamızı dinlemeyen ve bizi söyletmeyen ve bahanelerle sıkıştıran bir kısım resmi adamlar, vatan aleyhinde anarşiliğe meydan açıyorlar diye bir vehim hatırımıza geliyor.

Hem maslahat-ı hükumet namına derim: Beşinci Şua’ı resme koyup dedikodulara meydan açmamak, idarece zaruridir. Biz o risaleyi eskiden beri gizlediğimiz gibi hükümet ve mahkeme dahi onu medar-ı sual ve cevap etmemeli. Çünkü kuvvetlidir, reddedilmez. Kablelvuku haber vermiş, doğru çıkmış. Hem hedefi dünya değil, olsa olsa ölmüş gitmiş bir şahsa, müteaddid manalarından bir manası muvafık geliyor. Onun dostluğu taassubuyla o gaybi ihbarı ve manayı resme koymamak ve bizi onunla muaheze etmekle intişarına ve teşhirine yol açmamak, vatan ve millet ve asayiş ve idare hesabına ihtar etmeye vicdanım beni mecbur eyledi.

*Şiddetli hasta ve çok zaif ve ihtiyar ve hayli zaman münzevi*
*Mevkuf*
*Said Nursî*

