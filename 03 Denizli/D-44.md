---
title: "Denizli 44 : Salahaddin Çelebi’nin müdafaasıdır"
no: 44
id: "D-44"
konu: "Salahaddin Çelebi’nin müdafaasıdır"
bolge: "Denizli"
donem: "Denizli Hapis Dönemi"
date: 
yazar: "Said Nursî"
---

# Denizli 44 : Salahaddin Çelebi’nin müdafaasıdır

<p class="arabic" dir="rtl" title="Meal: “Her türlü noksan sıfatlardan yüce olan Allah’ın adıyla.”">بِاسْمِهِ سُبْحَانَهُ</p>

<p class="takdim">[Salahaddin Çelebi’nin Müdafaasıdır. Aslı Denizli Ağır Ceza Mahkemesine verilmiş.]</p>

<p class="takdim">(3 Haziran 944)</p>

İsnad edilen mevhum suçların olmadığı, mütehassıs heyetin raporundan sarahaten anlaşılmıştır. Binaenaleyh huzurunuzda vicdanıma göre suçlu değilim. Bir şahid sıfatıyla bulunuyorum ve söylüyorum. Tarihten altı-yedi sene evvel İstanbul’da; ulemadan eski fetva emini Ali Rıza ve Elmalılı Hamdi Efendi gibi meşhur alimlerin bir musahabelerinde Bediüzzaman; Üstad-ı küll, ilminin vehbi olduğunu, vaktiyle Anglikan kiliseleri başpiskoposunun ve Japonya’nın başkumandanının İslam ulemasından sorduğu suallere cevap veren ve bütün alimleri ilmiyle teshir ve hayrette bırakan ve yirmi seneye yakın bir vakitten beri dünyayı terk eden bu şahsiyetten bahsetmeleri, bende muhitimizde olan bu zatı ziyaret etmek arzusunu uyandırdı.

Evet zamanın sefahet ve eğlencelerine kapılmış, yirmi beş yaşında bir gençtim. İlk tahsilimden ve ebeveynimin terbiyesinden aldığım dini feraizimi öğrenmek ve dini akaidimi kuvvetlendirmek ve nefsimi ıslah etmek maksadıyla ve din serbestisini de bildiğimden, muhitimizde bulunan bu yüksek alimi fırsat bilerek ziyaret ettim. Hatta ikametgahının önündeki karakolun nöbetçisinden sordum; bana kapısını gösterdi. Serbest girdim, elini öptüm; hayır duasını talep ile imanımı nasıl kurtarabilirim, tenvir ve irşad buyurmasını Allah rızası için yalvardım. Konuştuğunu zorla anladığımı hissedince bir defter çıkardı, iman ve ahirete aid veciz cümleler dolmuştu. Mütalaa için müsaade istedim; harice vermiyordu. Nihayet ısrarlı ricalarımla iade etmek şartıyla almaya muvaffak oldum. Suretini çıkardım, iade ettim.

İşte bu şekilde bir miktar Risale-i Nur, dünya ve ahiretimin selameti için kopya ettim. Bu ziyaretlerimde bana ne cemiyetten ne siyasetten ve ne de tarikattan bahsetmemiştir. Hatta dünyevi bir havadisi dahi söyletmedi. Daima “İman ve ahiretinizi kurtarmaya çalışınız.” buyurmuştur. Ve yanında beş dakikadan fazla durulmaması kapıdaki ilanında yazılı idi. Müddeti geçirilirse “Sen safa geldin” diye savardı. Kanaatime göre Risale-i Nur; Kuran-ı Kerim’in ayetlerinden tereşşuh etmiş, esrar-ı Kuraniye temsillerle, mantıkî, edebî, felsefî cümlelerle yazılmış, her sınıf ve her tabaka halka hak ve hakikati bir güneş gibi gösterdiğinden dikkatlice okuyan herhangi bir şahsın, bilhassa benim gibi bir mübtedinin cazibesine kapılmamasına imkan bırakmıyor. Çünkü Risale-i Nur ifsad değil, ıslah ediyor. Denizli Hapishanesi buna bir numune, müdür ve gardiyanları birer şahiddirler ki: Lisan-ı hallerimizi gören, en azılı mahkumlar en munis insanlara dönmüşlerdi. Bir-iki adam öldürenler, şimdi tahta kurusunu öldürmekten korkuyorlar, gördüm.

Bendeniz hayat-ı içtimaiyemde dinime, milletime, devletime nafi değişiklikler gördüğümden bana hocalık eden bu eserlerin müellifine, altı-yedi sene zarfında duasını talep eder ve teşekkürü havi birkaç mektup ve bayram tebriği ve bu eseri okuyan bir-iki arkadaşımdan da mecazî ve remzî kelimeleri havi şahsi bir-iki mektup alınmış ve yazılmıştır ki; bunlara cevaben yazılan mektublar karşılaştırıldığı vakit, hüsn-ü niyet ile safiyane yazılmış sırf kuvvetli bir imanın mahsulleri olduğu görülür.

İddia makamının bahsettiği motor da mecazi bir kelimedir. Nefsime ait büyük hatalarım olduğundan, zahiren tatlı manen acı hallerden muhafaza için hem çocukluk hem askerlik hem mektep arkadaşım İbrahim’den, “Dualarınız bereketiyle motoru sektesiz işletelim” demiştim. Vücudum nerede? Aranılan motor nerede?

Mamafih, mMuteber raporda da mektupların tahlil ve tetkiki neticesi hüsn-ü niyetimi ispat etmiştir. Mütalaa için bu eserden bir-iki arkadaşıma arzularıyla vermiş olsam bile İslamiyetin şeairinden olan ayet ve hadisle sabit her müslümanın borcu olan bu gibi dini eserleri isteyene vermekte mahzur değil; vermemeyi günah, vermeyi sevap bir hediye-i İslamiye biliyorum.

Arama zabtında gösterildiği gibi, Ankara’da elim ile teslim ettiğim risale ve mektublarda ne hükümete ve ne devlete ve ne rejime ve ne de millete aleyhde bir kelime dahi yoktur ve görmedim. Ve böyle bir eseri olduğunu da bilmiyorum. İsmini bile işitmediğim, Homa’da tanımadığım birinde bir müellifin bir eseri çıktı diye, Ankara’da aynı müellifin diğer faydalı müellifatını okuyan bir şahsı mesul etmek, elbette kanuni ve vicdani olamaz.

Teşkilat-ı Esasiye Kanunu’nun madde-i mahsusunda ve kanun-u medenînin esbab-ı mucibe layihasında sarihdir ki: Hükümetin altı esasından biri de laikliktir. “Hürriyet-i vicdan düsturuyla dinsizlere ve sefahetçilere ilişilmediği gibi, dindarlara ve takvacılara da ilişilmemektir.” Türk Ceza Kanunu’nun 175/176. maddelerinde, “şahsın dinine, ibadetine hakaret ve tecavüz eden tecziye edileceği” kaydına istinaden dininde serbest olan her şahsın ibadetini de icrada serbest olması gibi, dinini de öğrenmesi bir hakk-ı sarihidir.

Kitap, mecmua ve yevmî gazetelerde dini ve ahlaki yazılar fikir serbestiyetine ve vicdan hürriyetine istinaden yazılıyor. Kütüphanelerde muhtelif dinlere ve rejimlere zıd eserler dahi serbest olarak okuyucuya veriliyor. Risale-i Nur müellifinin maddi bir menfaat gözetmeksizin Allah Celle rızası için beşeriyete bilhassa İslam camiasına armağan olacak dini ve ahlaki eserlerini okumaya başlarken küfr-ü meşkuk içinde boğuluyordum. Cankurtaran gibi Risale-i Nur imdadıma yetişip; Elhamdülillah hem dünyamı hem ahiretimi idam-ı ebedîden kurtardım. Bu sebeble yüksek mahkemeniz huzurunda Üstadıma teşekkür etmeği bir borç bilirim.

Netice: Ben ne dini hissiyatı tahrik ve ne de milletin ve devletin emniyetini ihlal edecek bir harekette bulunmadığım gibi kimseyi de teşvik etmedim. Ve kimse de beni teşvik etmedi. Tarikat ve cemiyet yoktur. Bu hususun beyne’l-milel tanınmış ve ayrı ayrı meziyet ve kıymetleri haiz olan, milletin ve maarifin iftihar ettiği güzide şahıslardan müteşekkil bir ali heyetin verdiği ilmî raporda, Risale-i Nur’un ilmî ve vakıfane ve faideli eserlerini tasdik ettiğimden; iddia makamı, hükümeti ve adliyeyi meşgul eden, Risale-i Nur’un millete ve hükümete zararı olmayıp bilakis faideli olduğunu tebarüz ve kaza-yı tefsirlerle izah ile beraetimizi talep etmesini ümid ederken maalesef hiç nazara almayarak mevkufiyetimizin devamına sebep olan mahalli, nakıs, gayr-ı ilmi ehl-i vukuf raporlarına istinaden verdiği ilk iddianamenin aynını, son iddianamesinde de ısrar ve tatbikle suç isnad etmesiyle inkisar-ı hayale uğradım. Nefsini ıslaha ve beşeriyete faideli olmaya çalışan necib milletimizin temiz nasiyeli bir genci olduğumu izah ve ispat ettim.

Mütehassıs ve salahiyetli ilim heyetinin sarih kanaatı neticesinde elde edilen gayr-ı kabil redd-i delail, nakıs raporları hükümsüz bırakmakta ve iddia makamının ileri sürdüğü indî ve hayalî tezi cerh ve nakzetmiştir. Bütün isnadları reddediyorum. Hususiyeti olan ilmî tefsir ve kanaatleri havi raporun kabul ve tatbikini hürmetle talep ve hürriyet-i şahsiyemin ve memuriyet hukukumun ve müsadere edilen hususi kitap ve mektup ve not defterimin iadesiyle beraber beraetimi ali mahkemedeki adaletin tecellisinden bekliyorum.

*Ankara Gümrük Muhafaza Kursu’nda iken tevkif edilen*
*Muhammed Selahaddin Çelebi*

***
