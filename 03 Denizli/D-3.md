---
title: "Denizli 3 : Kazâ-yı İlahî olan bu hapsin bir sebebi"
no: 3
id: "D-3"
konu: "Kazâ-yı İlahî olan bu hapsin bir sebebi"
bolge: "Denizli"
donem: "Denizli Hapis Dönemi"
date: 
yazar: "Said Nursî"
---

# Denizli 3 : Kazâ-yı İlahî olan bu hapsin bir sebebi

<p class="arabic" dir="rtl" title="Meal: “Her türlü noksan sıfatlardan yüce olan Allah’ın adıyla.”">بِاسْمِهِ سُبْحَانَهُ</p>

Ramazan-ı Şerif’ten bir gün evvel gizli zındık düşmanlarım beni zehirledikleri zaman, hastalığımın şiddetinden doktorların ihbarıyla hararetim kırk dereceden geçtiği sırada, bu hadise başıma geldi, “Bu da kaza-yı ilahîdir.” diye teslimiyetle sabrettim. Aynı bu senenin tarihini gösteren

<p class="arabic" dir="rtl" title="Meal: “Sen rabbinin hükmünü sabırla bekle, kuşkusuz sen bizim gözetim ve korumamız altındasın. (Her kalktığında) rabbini hamd ile tesbih et.” [Tûr Suresi, 52:48]">وَاصْبِرْ لِحُكْمِ رَبِّكَ فَاِنَّكَ بِاَعْيُنِنَا وَسَبِّحْ بِحَمْدِ رَبِّكَ</p>

ayeti, bütün bu müşkilata karşı aynı bu senenin tarihini gösterdiği tesellisi, beni kurtardı.

### Bu kaza-yı İlahînin bir sebebi

Yeni talebelerden bir kısım zatlar hem benden uzak hem sırr-ı ihlasa muvaffak olamadıkları için dünya cihetini Risale-i Nur ile arzu ettiklerinden, bazı menfaat rakipleri yirmi beş sene evvel aslı yazılan ve sekiz sene zarfında bir veya iki defa elime geçen ve aynı vakitte kaybettirilen Beşinci Şua bir yerde elime geçmesiyle o kıskançlar onun ile adliyeyi evhamlandırdılar. Hem aynı vakitte benim muvafakatım olmadan tabedilen ve nüshaları gelmiş olan Yedinci Şua, o Beşinci Şua zannedilerek hükümete aksetmiş. İki mesele birbiriyle karıştırılmış. Güya kanun-u medeniye karşı bizde bulunmayan o mahrem risale tabedilmiş diye, ehl-i garaz bir habbeyi yüz kubbe yaparak, gadren bizleri şu hapishaneye sokturmaya sebebiyet verdiler.

Ehl-i dünyanın evhamına karşı deriz: Matbu Yedinci Şua baştan ahire kadar imandır, ahirete bakar, aldanmışsınız. Ve gayet mahrem tutulan ve şiddetli taharrilerde bizde elde edilmeyen ve aslı yirmi beş sene evvel yazılan ve ehadis-i müteşabiheyi inkardan kurtarmak niyetiyle ve zayıfların imanlarını takviye etmek fikriyle Darü’l-Hikmeti’l-İslamiye’de bulunduğum zamanlarda aslı yazılan Beşinci Şua bütün bütün ayrıdır. Biz bu risalenin değil tabına, belki bu zamanda hiç kimseye gösterilmesine razı olmamakla beraber, “bu risalede hadisin işaratıyla verdiği haberler doğru çıkmış ve bazı ferdleri bu zamanda çıkmış” gibi mana verilebilir ve yanlış tevehhüm edilir diye şiddetle saklandı. O risalede de, hadisin ihbarat-ı gaybiyesi var, külli bir surettedir. Şahısları tayin etmiyor; biz de tayin etmemişiz. Yalnız o hadisin külliyetine dahil olabilir bazı şahıslara tatbik etmemek için neşredilmedi. Hem o risale mübareze etmiyor; ihbar ediyor ve mühim noktalarda imanı kurtarıyor.

Elhasıl: Asya’da hüküm süren bir hükümet, küfr-ü mutlakı mağlup eden Risale-i Nur’la mübareze edemez, onunla musalahaya mecburdur. Bu milletin ekmek gibi onun hakikatlerine ihtiyacı bulunduğunu pek kuvvetli delillerle ispat etmeye hazırım.

Madem Eskişehir Mahkemesi, mahrem ve gayr-ı mahrem yüz risaleyi dört ay tetkikten sonra, yalnız bir-iki risalede, hafif bir cezaya temas edecek bir-iki noktadan başka mucib-i mesuliyet bir şey bulmamış ve biz dahi o cezayı muzaaf bir surette çektik.

Ve madem bir sene evvel Risale-i Nur’un bütün eczaları Isparta hükümetinin eline geçti. Birkaç ay tahkikten sonra, sahiplerine iade edilmiş.

Ve madem cezadan sonra Kastamonu’da sekiz sene zarfında şiddetli taharriyatta, zabıtayı ve adliyeyi alakadar edecek bir tereşşuh bulunmamış.

Ve madem bu son taharride hiç bulunmayacak ve neşredilmeyecek bir tarzda birkaç sene evvel odun yığınları altında saklanmış olduğu göründü ve heyet-i zabıtaca tahakkuk etti.

Ve madem Kastamonu’da polis müdürü ve adliyesi, o saklanmış zararsız kitablarımı bana iade etmek üzere kati söz verdikleri halde ikinci gün, birden Isparta’dan tevkif emri geldiğinden, daha o emanetlerimi almadan sevk edildim.

Elbette ve elbette bu beş hakikate binaen Denizli Adliyesi ve müddeiumumisi benim çok ehemmiyetli bu hukukumu nazar-ı dikkate almaları vazifelerinin muktezadır. Ve hukuk-u umumiyeyi müdafaa eden müddeiumumiden, Risale-i Nur münasebetiyle ehemmiyetli bir hukuk-u amme hükmüne geçen bu şahsi hukukumu da müdafaa edeceğine ümitvarım ve bekliyorum.

Yirmi iki seneden beri hayat-ı içtimaiyeden çekilen ve şimdiki kanunları ve tarz-ı ifadeyi bilmeyen ve Denizli Adliyesi’ne itimad ederek bütün işlerini o mahkemenin insafına havale eden ve Eskişehir Mahkemesi’nde cerhedilmez yüz sahife müdafaatımı bu mahkemeye karşı da aynen takdim eden ve o zamana kadarki kusurlarının cezasını çeken ve ondan sonra Kastamonu’da mütemadiyen tarassud ve haps-i münferid tarzında yaşayan, hasta, garip, ihtiyar, tecrid-i mutlak içinde bulunan..

*Said Nursî*

***
