---
title: "Denizli 26 : Ankara bilirkişi raporundaki sehivler"
no: 26
id: "D-26"
konu: "Ankara bilirkişi raporundaki sehivler"
bolge: "Denizli"
donem: "Denizli Hapis Dönemi"
date: 
yazar: "Said Nursî"
---

# Denizli 26 : Ankara bilirkişi raporundaki sehivler

<p class="arabic" dir="rtl" title="Meal: “Her türlü noksan sıfatlardan yüce olan Allah’ın adıyla.”">بِاسْمِهِ سُبْحَانَهُ</p>

Ankara ehl-i vukufunun ittifakla bizi, şimdiye kadar suçlu vehmini veren “emniyeti ihlal, cemiyet kurmak, tarikat gütmek, hükümete ve siyasete ilişmek” maddelerinden tebrie etmeleri ve masumiyetimize karar vermeleri, insaflarını ve hakperestliklerini gösterdiklerinden, onların az zamanda beş sandık, iki çuval kitap ve mektup ve evrakın tetkikinde aleyhimizde toplanan çok evham ve ağır şerait içinde benim şahsımın aleyhindeki bazı tenkidleri beni müteessir etmiyor. Bilakis kalben memnun oluyorum. Çünkü bilmediğim ve düşünmediğim bazı kusurlarımla Risale-i Nur’a ve iman hizmetine zarar olan bir kısım şeyleri öğrendim. Fakat evvelce takdim edilen teşekkürnamede kısmen izah ettiğimiz gibi, şimdi raporu gördüğümden sonra, sekiz-dokuz yerinde acelelik sebebiyle sehivler ve iltibaslar ve anlamamazlıklar ve yanlışlıklar olmuş. Ben bu zatları tenkid değil, belki onların bu meselede kazanacakları hayrat ve hasenatlarına yardım fikriyle o sehivlerin sahihini beyan edeceğim.

**Birinci Sehiv**: Onlar ittifakla yüzde doksan risaleleri gayet takdir ile beraberdirler. “Bunlarda müellif hem samimi hem hasbî hem ilim ve hakikat ve din esaslarından ayrılmamıştır. Bu doksan kitapta, dini alet etmek veya cemiyet teşkil etmek ile emniyeti ihlal hareketinin bulunmadığı sarihtir. Ve şakirdlerinin birbiriyle ve Said ile muhabere mektupları da bu nevdendir.” deyip muhakkikane karar verdikleri yerde, şahsımın bir kusurunu böyle beyan için diyorlar: “Said bazen; Bu ayetin yüz hikmetinden beşi beyan olunacak’, der ve bu ise ilmi vakarına yakışmaz. Hem bazen ‘Bu risale dört buçuk saatte yazıldı’ der ve bu söz ise, kendini medhe ve muhatabını hayrete düşürmek mahiyetinde bir küçüklüktür.”

**Elcevap**: Ben, kusuru ve küçüklüğü nefsime memnuniyetle kabul etmekle beraber derim: Bu çeşit sözlerimin sebebi, kendimi beğendirmek değil haşa! Belki “Risale-i Nur Kuran’ın bütün nükte ve hikmetlerini ihata edemez, ancak yüzde dördünü-beşini beyan edebilir” diye, Kuran’ın vüsat-ı manadaki icâz-ı manevîsine ihtar ve işarettir. Ve “Dört veya altı veya on iki saatte telif edildi” demekle “Risale-i Nur doğrudan doğruya Kuran’ın şakirdidir ve Onun hazır malını, hazinesinden çabuk çıkarır, satar” demekle kendimi medih değil, belki Risale-i Nur’un makbuliyetine bir emare ve bu kıymetli malda müflis bir hizmetkarı olduğunu göstermek niyetiyle başka kitaplardan veya diğer fikirlerden ve kendi tefekkürlerinden olmadığını bildirmektir. Evet yirmi seneden beri Kuran’dan ve Risale-i Nur’dan başka hiçbir kitabı yanında bulundurmayan ve okumayan ve hiçbir gazete ve mecmuaları bilmeyen ve istemeyen bir adam, o niyetle öyle söyleyebilir.

**İkinci Sehiv**: Hazret-i Ali’nin (r.a.) kasidesinde <span class="arabic" dir="rtl" title="Meal: “Ey o zamanı idrak edip yaşayan kişi”">يَا مُدْرِكًا لِذٰلِكَ الزَّمَانِ</span> ebced hesabıyla “Bin üç yüz ellide Said-i Kürdi gelecektir” çıkıyor. Bir mahrem risaleden almışlar.

**Elcevap**: Hülagu’dan ve latin hurufundan ve İslam Deccal’ından ve bir kısım ulemaların yanlışlarından kati haber veren İmam-ı Ali (r.a.) o cümle ile biçare Said’e diyor: “Sen o zamana yetişeceksin. Cenab-ı Hakk’tan muhafazanı niyaz eyle” denilmiş. Yoksa -haşa- kendime bir paye vermek hiç hatırıma gelmemiş.

Ve hem o sahife raporlarında: “Deccal'ın mühim kuvveti Yahudi’dir. Mançur, Moğol ve Kırgız, anarşist ve sosyalisttir.” denilmiş. Halbuki o sehivdir. Sahihi: “Deccal'ın mühim bir kuvveti Yahudi’dir. Yani komiteleridir. Ve Yecüc-Mecüc ise, Çin-i Maçin’de bulunan Mançur ve Moğol ve Kırgız ve her tarafta bulunan anarşistler ve sosyalistlerin müfritleri olan komünistlerdir.”

**Üçüncü Sehiv**: Yanlış mana vermekle raporda: “Said bazen kerametler yazar. Yazmak istemezdim; bana yazdırıldı.’ Hem bazen: Bu cevap manevi canibden geldi ve hakikat aleminden bildirildi.’ Hem bazen, kudsi bir müjde veriyor.’, Her yüz senede bir müceddid gelir’ fikriyle kendisinin zamanın müceddidi olduğu fikrini uyandırıyor.” demişler.

**Elcevap**: Haşa bin defa haşa! Benim haddim değil ki o kerametleri benliğime mal edeyim. Belki benim pek çok kusurlarımla beraber; Risale-i Nur ile iman hizmetinde çalışmamıza bir ikram-ı İlahî ve o hizmetin makbuliyetine dair bereketten gelen bir emareyi göstermek’ ve “Ne ile yaşıyor, nasıl geçiniyor?” diyenlere karşı da bereket-i ilahiye, bu hizmetimizi dünya maişetine alet etmeye mecbur etmiyor’, demektir.

Hem bu yazdığımız hakikatler benim fikrim, malım değil; belki herkesin kalbinin bir köşesinde bulunan bir lümme-i rahmaniye ve melek-i ilham ve bir tarafında bir lümme-i şeytanî ve vesveseci bulunduğu gibi, bir lümme-i ilham ve melekî bulunduğuna ehl-i hakikat ve diyanetin hükümlerine binaen, benim kalbimde dahi herkes gibi, bazen ihtiyarım haricinde ve fikrimin fevkinde hatırıma bir hakikat hutur eder. Yani Kuran’dan, manevî bir canibden, bir nevi ilham hükmünde bir güzel nükte ifham edilir demektir. Ve hiç hatırıma gelmiyor ki Yeni Said zamanında ve nefsin şerrinden ve benliğinden çok korkan ve belasını çeken şahsıma böyle bir mevki verdiğimi veya vermek istediğimi tahattur etmiyorum. Belki Risale-i Nur’da ispat edilmiş ki:

Bu zaman cemaat zamanıdır. Şahs-ı manevî hükmeder. Eski zamanda dalalet bir şahıstan geldiği cihetle, karşısına bir dâhi-i hidayet çıkardı. Şimdi ise cemaat şeklinde bir şahs-ı manevî olmasından, onun karşısında ancak bir şahs-ı manevî mukabele edebilir.

Yalnız eskiden beri ehl-i hakikat mabeyninde cari ve üstadına karşı fart-ı muhabbetten gelen fevkalhad hüsn-ü zanları tadil etmek ve nimet-i ilahiyeye karşı küfran ve inkar etmemek niyetiyle müceddidlik vazifesi olabilir. Fakat benim değil, Risale-i Nur’undur. Belki bu zamana bakan Kuran’ın bir cilve-i hakikatıdır. Risale-i Nur onu temsil eder. Ben neci oluyorum ki kendime dava edeyim.

**Dördüncü Sehiv**: “Isparta’ya yağmur yağdırması, yazı bahara çevirmesi kerametidir; şakirdleri tarafından denilmiş.”

**Elcevap**: Yağdırmak, çevirmek değil, belki Risale-i Nur bereketiyle yağdı ve döndü denilmiş.

**Beşinci Sehiv**: “Tarikatın hakikatını ilmen izah eden Telvihat-ı Tisa namındaki risalenin; bir kısım makbul meczubların, bazen cezbe halinde hilaf-ı şeriat hareketlerinin hikmetini beyan sırasında demiş ki: İnsanda bazı latifeler ihtiyar altına girmez. O latifeler hükmettikleri zaman, o meczup adam şeriata muhalefetiyle mesul olmaz.’ cümlesini, Velayet-i kübra yollarının en parlağı ve en yükseği sünnet-i seniyyeye ittibadır’ fıkrasına bir tezaddır.” diye raporda yazılmış. Bu ise zahir bir sehivdir.

Hem o sahifede derler: “Said, tarikat yapmadığını ve Kuran’ı şerh ettiğini söylüyor. Halbuki Eskişehir Hapishanesi’nde iken Gavs-ı Azam Abdülkadir-i Geylani’yi imdadına çağırıyor ve hurufçuluk yapıyor.”diye medar-ı tenkid bir tezad yapmışlar.

**Elcevap**: Bu da zahir bir sehivdir. Çünkü Abdülkadir-i Geylani’yi yalnız sofiler değil, belki ekser halk onu sever. Keramet-i zahirelerine hayret ederler. Hatta bir meşhur Hristiyan demiş: “Ben İslamiyet’i kabul etmiyorum fakat Şeyh Geylani’yi de inkar edemiyorum.” Böyle yüksek derecede kabul-ü ammeye mazhar bir zatı medhetmek ve himmetini ve şefaatini istemek sofiliğimden değil onun yüksekliğindendir.

Ve İlm-i Huruf namıyla eski zamanda cereyan eden ve na-ehil bir kısım şarlatanlar dahi onu suistimal edip hafi iİlimler sırasında gizlenen ve Batıniyyun taifesinde ehemmiyet verilen “Hurufçuluk” ise, hesab-ı ebced ve tevafukla Risale-i Nur’un beyanatı -ki gayet zahir ve göz ile görünür gibi bir tarzdaki hurufçuluğu- o sabık hurufçulukla hiç münasebeti olmadığı halde; bunu da, “Ehl-i Sünnetçe makbul olmayan hurufçuluk” deyip sehven “bir tezaddır” demişler.

**Altıncı Sehiv**: Raporda: “İşine gelirse, Ben Kürd’üm, Şafiiyim. Biz Hanefi ulemasının Türkçe ezan gibi kararını tanımayız.’ diyor.” demişler. “Hem işine gelince Kürdlük, Türklük yoktur. Biz yek vücuduz, Müslümanız, kardeşiz’ diyerek, ayrılığı reddeder; milletlerin birliğini çıkarıyor, bu ise bir tezaddır.”diyorlar.

**Elcevap**: Bundan on dört sene evvel, bir köyde yalnız ve tazyik altında, insafsız bazı memurlar, hususi ibadethanemde “Türkçe ezan ve kamet yapacaksın!” dediler. Bunların bütün bütün kanunsuz, keyfi zulümlerine karşı o zaman yazdığım Hücumat-ı Sitte’nin zeylinde demiştim: “Ben Şafiiyim hem dilim Türkçe değil hem hususi ibadethanemde yalnız bulunduğumdan Hanefi mezhebinde olan bazı hocaların Türkçe ezana fetvaları, bana şümulü olamaz.” demiştim, “Onların kararını tanımıyoruz” dememişim.

Hem bütün arkadaşlarım ve Risale-i Nur eczaları şahiddirler ki: Ben eskiden beri milliyetimizi İslamiyet bilirim. Kürdçülüğe hiçbir vakit taraftar olmadım ve tervic etmedim ve daima der idim ki: Avrupa menfi milliyetçilik fikriyle anasır-ı islamiyeyi birbirinden ayırmaya çalışıyor. Ben de İslamiyet hesabına milliyeti yalnız İslamiyet biliyorum. İslamiyet noktasında bakmışım ve Avrupa’nın bu frengi illetine karşı tedaviye çalışmışım.

Hem o zalim memurların kanunsuz, keyfi tazyiklerine karşı yazılan Hücumat-ı Sitte’nin Zeyli, bir hiddet zamanında yazıldı. O hususi memurlara karşı, şiddetli lisan kullanılmış. Yoksa Risale-i Nur daima Kuran edebiyle zinetlenmiştir. Lisanı nezihtir.

**Yedinci Sehiv**: Raporda: “Said, metafiziğin nazariyeleriyle haşri ispat eder ve Muhyiddin-i Arabi’nin vahdetü’l-vücud nazariyesini bazen tevile bazen teyide kalkar.” demişler.

Bu da zahir bir sehivdir. Muhyiddin-i Arabi’nin vahdetü’l-vücud mesleği ise, ehl-i sahv ve sahabelerin mesleği olmadığından, belki ehl-i istiğrakın meşrebi olmasından, eskiden beri Risale-i Nur onu tevil ve teyide değil, bilakis Muhyiddin’i büyük ve makbul bildiği halde meşrebini kabul etmiyor. Velayet-i kübra ehli olan sahabelerin ve âl-i beytin meşrebi “Lâ mevcude illâ Hû” değil, belki istiğrak halinde dahi “Lâ meşhude illâ Hû”dur. Onun için Risale-i Nur demiş: Muhyiddin o derece Vacibü’l-Vücud’a hasr-ı nazar eder ki kainatı Cenab-ı Hakk hesabına inkar eder derecesine gelir. Halbuki bu zamanda o meşrebin bahanesiyle vahdet-i-vücud nazariyesiyle maddiyatta boğulmuş, tabiat bataklığına düşmüş adamlar, kainat hesabına Uluhiyeti inkar derecesine gitmek için bir vesile ittihaz etmeleri cihetinden Risale-i Nur, Muhyiddin’i ve mesleğini böyle heriflerin gayet çirkin mesleklerinden kurtarmak fikriyle vahdetü’l-vücud kapısını kapıyor. Teyid değil, belki aklen ve mantıken kuvvetli burhanlar ile sahabe ve ehl-i sahvın meşrebinin, o meşrebden daha yüksek daha selametli olduğunu ispat etmiş.

**Sekizinci Sehiv**: Raporda demişler: “Bir adam hakikaten evliya olsa dahi, Bu benim kerametimdir’ demesi dinen memnudur. Hele kitaba asla yazamaz.”

**Elcevap**: Ben bütün dostlarımı işhad ediyorum ki ben hiçbir vakit: “Veliyim, bu benim kerametimdir.” dememişim ve diyemem ve demeye hiçbir hakkım yok. Belki daima dediğim budur: “Risale-i Nur madem Kuran’ın hakikatlerine hizmet ediyor, biz de o hizmet-i kudsiyede çalışıyoruz. Cenab-ı Hakk, Kuran’ın mucize-i maneviyesinin bir şulesi olarak Kuran’a bir keramet ve Risale-i Nur’a bir ikram ve bizlere bir ihsan-ı ilahî ile bir lütf-u rabbanî ile bize merhamet ediyor.”

Hem ikram ise keramet gibi değil, ikramın izharı niyet-i halise ile bir nevi şükürdür. Ve onun inkarı, o nimeti inkar hükmüne geçtiğinden bazen izhar edip yazıyordum. Ta şakirdlerin hizmetteki şevkleri kırılmasın ve maişet derdi cihetinde gelen endişelere karşı bereket nevinden gelen ikramat-ı İlahiye’yi beyan ediyordum. Ve ekser şakirdler kendi maişetlerindeki tecrübeleriyle o ikramat-ı ilahiyeyi tasdik ediyorlar. “Biz de hissediyoruz.” derler. Daha derd-i maişet onları tazyik etmez ve hizmet-i imaniyeye mani olmaz.

Raporun yine aynı sahifesinde: “Risale-i Nur Şakirdlerinin Cennetlik olduklarında şüphe yoktur, bu bana bildirildi” diyor. Halbuki Cennet ile müjdelemek ve iman vesikasından bahsetmek, Katolikler ve Batınîlerde görülmüştür. Ve Şeyh Geylani gibi zatların “Müridlerim cennetliktir” demelerinin aslı yoktur. Aşere-i Mübeşşere’den başka cennetle tebşir edilmemişler. Bir adamın “Ben cennetliğim, sen cehennemliksin” demesi, akaid kitablarında beyan edildiğine göre yanlıştır, caiz değil. Hem aynı sahifede, “Bana bildirildi, hakikatten haber aldım, bana böyle denildi” gibi sözleri, Aynü’l-İlm şarihi, ilhaddan saymıştır.

**Elcevap**: Kuran-ı Azimüşşan’da yüzer ayat ile iman ve amel-i salih ehlini, cennetle tebşir etmesine binaen, ismi ve şahsı değil, belki Kuran’ın beyanı tarzında fakat müjdeli bir surette Risale-i Nur Şakirdlerinin iman ve amel-i salih noktasında ve bilhassa iman-ı tahkiki kazanmalarında ve hüsn-ü hatimelerine binler lisan ile her vakit dua edilmesine istinaden Kuran-ı Kerim’in belagatının derece-i i’cazından tereşşuh eden işaratından remzî bir beşaret ve bir müjde telakki edip, hesab-ı ebced ile tam tevafuku bir emare göstermek de hiçbir cihetle medar-ı itiraz olamaz. Teşekkürnamede beyan olunduğu gibi, Risale-i Nur bir adamı şahsıyla ve ismiyle tayin edip, cennetlik müjdesini vermiyor. Belki Kuran’ın yüzer ayatının beşaretine binaen, bu zamanda yüksek derece-i iman ve amel-i salihte bulunan şakirdlerini -kim olursa olsun- birkaç ayetin işaret ve remizleriyle müjde veriyor. Bunda bir hüküm yok. Ve akide-i Ehl-i Sünnet’e muhalif hiçbir ciheti yoktur.

Ve raporda: “Bana bildirildi, hakikatten haber aldım, bana böyle denildi.” gibi sözler; herkesin kalbine hatıra nevinden, hususi ilham kabilinde diyebilir nevinden tabirattır. Bunların neresinde haram vechi bulunur. Hususen Kuran nüktelerinin fehminde, Kuran hakikatinden ihtiyarsız, ilhamî bir surette gelen manalara “Hakikatten haber aldım, kalbime denildi” tabirleri tam yerindedir.

Raporun aynı sahifesinde: “İlm-i hurufla ebced hesabıyla hüküm çıkarmak, okunması haram olan ilimlerdendir, diye Reddü’l-Muhtar şarihi demiş”, demişler.

**Elcevap**: Sabıkan beyan ettiğimiz gibi, suistimal edilmiş hafi ilimlerden olan ilm-i huruf başkadır. Risalei’n-Nur; ebced hesabıyla ve zahir tevafukla hüküm çıkarmak değil, belki Kuran’ın meziyetli nüktelerini ve işaretlerini beyan etmesi bütün bütün başkadır. Bunda da sehiv var.

Hem aynı sahifede: “Said, Hazret-i Peygamber Aleyhissalatu Vesselam’a ittiba ettiğini söyler. Halbuki Hazret-i Peygamber Aleyhissalatu Vesselam cifir ve huruf ve tevafuk gibi şeylerden hükümler çıkardığı katiyen varid değildir.”

**Elcevap**: Kuran’ın had ve hesaba gelmez manaları, işaretleri, tefsirleri, bütünü Peygamber Aleyhissalatu Vesselam’dan sarihan görülmüyor; fakat bütün o kudsi menbaın tereşşuhatıdır. İlm-i huruf değil belki pek zahir ve hesabî olan hesab-ı ebced ve göz ile görünen tevafuklar ile Kuran’daki işarat ve nüktelerinin -fehmi için bir vesile yaptığım- Peygamber Aleyhissalatu Vesselam’ın sünnetine ittibaımıza elbette hiçbir vecihle münafatı olamaz.

**Dokuzuncu Sehiv**: Raporda denilmiş: “Said Nursî kendisini emr-i bilmaruf ile mükellef tutuyor. Halbuki emr-i bilmarufun şartı, fitneye müeddi olmamaktır. Kendisi bu işe memur değil iken ve şüpheli bir vaziyette bulunurken, emr-i bilmarufa kalkması, bir akide kitabında haramdır’ denilmiş. Hem ehl-i kıble tekfir olunmaz. Said Nursi ise zaruriyat-ı diniyeden olmayan meseleleri ortaya atıyor. Sonra Ey mülhidler!, Ey dinsizler!’ gibi çok kelimeler kitablarında bulunuyor. Bunlar dinen caiz değildir. Ehl-i Sünnet ve’l-Cemaat mezhebine göre Ben Müslümanım’ diyen adama kafir demek günahtır.”

**Elcevap**: Hükümet-i İttihadiye ittifakla umum Avrupa’ya karşı hakaik-i islamiyeyi beyan ve muhafaza etmek için Darü’l-Hikmeti’l-İslamiye’de bir aza kabul edilen ve on dokuz sene evvel Van’da iken o istemediği halde Diyanet Riyaseti cihetiyle bir vaiz kabul edilen ve şimdiye kadar pek çok muarızları bulunduğu halde sözleri cerhedilmeyen, ve şimdiye kadar hiçbir yerde dinen onun derslerinden bir zarar gören bulunmayan bir adam, Kuran’ın gayet sarih emr-i bilmarufunu has ve halis ve sırf ahireti için çalışanlara söylemesi değil haram, belki en ehemmiyetli bir farz hükmündedir.

Amma ehl-i kıblenin tekfiri hakkındaki sehivleri ise; hem Risale-i Nur’u hem benimle temas edenleri işhad ediyorum ki benim eskiden beri mesleğim hüsn-ü zandır. Değil tekfir, belki mümkün olduğu kadar müslümanları tekfir vartalarından kaçmışım. Hatta Mezheb-i Hanefi’de sebeb-i küfür gösterilen çok maddeler, Mezheb-i Şafii’de yalnız kebair sayıldığı cihetle, ben hüsn-ü zan etmeye mezhebimce mükellefim. Hanefi ulemasından -mezhebce- daha ziyade tekfirden çekiniyorum. Hususi ve muayyen insanlara, tam sarih küfür görünmezse Kafir’ diyemeyiz. Ve Risale-i Nur’da: “Ey mülhidler! Ey zındıklar!..” dediğim vakit, muhatabları ise gizli ve İslamiyet’in ifsadını ve müminlerin imanını bozmayı hedef ittihaz eden ve bazen hükümetin bazı erkanını iğfal edip, bizi böyle belalara sokan ve otuz seneden beri benimle mücadele eden, şahsen bilmediğimiz münafıklardır.

Yine aynı sahifede: “İstanbul ulemasından bazıları Said’in bazı hareketini beğenmediğinden ‘kezzab’ dediklerinden, onlara ve Seyyid Abdülhakim’e Risale-i Nur’un şakirdleriyle beraber ölüm duasını yapıyor. Müslümanlıkta ölüm duası yapılmaz.”

**Elcevap**: Haşa! İstanbul uleması, başta merhum Fetva Emini Ali Rıza olarak bütün uleması Risale-i Nur’a karşı takdirkarane bakmışlar. Hiçbirine karşı bir bedduamız yoktur, onlara hürmetimiz var. Yalnız bizim gizli ve dinsiz düşmanlarımız her nasılsa bir münasebetle çok ihtiyar, merhum Abdülhakim’e hulul edip, ihtiyarlığından ve taassubundan istifade ederek Risale-i Nur Şakirdlerinin aleyhine çirkin bir söz söylettirmişler, biz işittik. Onun tesiriyle bize epey zarar oldu. Şakirdler ölümüne beddua etmek istediler. Ben dedim: “Siyâdetine ve ihtiyarlığına hürmeten yapmayınız.” Ve yaptırmadık. Ta o vakit helal ettik. Hatta şimdi benim en yakın dostum gibi, hayırlı dualarıma şerik etmişim.

**Onuncu Sehiv**: Hem bu aynı sahifede: “İki türlü Deccal, Süfyan diye, zaruriyat-ı diniyeden olmayan bunlarda icma var’ diyor. İnanmayanlara ‘zındık, dinsiz, mülhid’ hükmünü veriyor. Halbuki Mehdi, Deccal, Süfyan gibi şeyler Kuran’da yoktur, icmâda yoktur. Yalnız Taftazani, ‘Bunlar gayr-ı mümkün şeyler olmadığından bu babda rivayet edilen hadisleri kabul ederiz’ demiş. Hem İmam-ı Mahfi ve Mehdi-i Muntazar, batıl olduğuna Ehl-i Sünnet’in ittifakı var.”

**Elcevap**: Acelelik belasıyla gayet sathi bir surette yüzer risaleden ziyade kitapları tetkik edilmeden, bir mahrem risalenin bir ibaresinden böyle bir hüküm isnad etmek o müdakkik zatlara yakıştıramıyoruz.

- **Evvela**: Taftazani ahirzaman hadisatı hakkında değil, belki hadisat-ı uhreviyeden bir acib kısım hakkında o sözleri Şerhu’l-Makasıd’da yazmış.

- **Ve Saniyen**: Risale-i Nur, mahrem bir cüzü: “İki Deccal’a inanmayan dinsizdir” demiyor. “Deccal’ın hurucu bütün akide-i İslamiye kitaplarında mezkurdur, icmaa mazhardır. Mehdi ve Süfyan mefkuresi ise, ümmet içinde gayet esaslı bir tarzda ve ehemmiyetli bir hikmete binaen cereyan edip gelmiş. Adeta ümmetçe telakki-i bilkabul nevinde bir medar-ı teselli olarak her asırda âl-i beyt-i Nebevi’den bir hidayetkar imdada yetişmesi tesellisiyle Devlet-i Süfyaniye’de ve Emeviye’de eski zamanda Yezid ve Velid gibi Süfyan manasını veren hakimlere karşı dayanmak, için her asrın ihtiyacı bu mefkureyi idame etmiş. Ve bu hakikati cüzi-külli her asır gösterdiği gibi bu asır daha zahir bir derece göstermiş.” diye, Risale-i Nur’un beyanatı hiçbir vecihle hakaik-i islamiyeye münafatı yoktur. Fakat Hanefi ulemasından bir kısmı <span class="arabic" dir="rtl" title="Meal: “İsa’dan (a.s.) başka Mehdi yoktur.”">لاَ مَهْدِىَّ اِلاَّ عِيسٰى</span> demelerine binaen, ulema-yı Hanefiye sair mezhebler gibi, Mehdi ve Süfyan hadislerine akide noktasında bakmıyorlar. Risale-i Nur’un üstadlarından bir üstadı İmam-ı Gazali (r.a.) ve birisi de Abdülkadir-i Geylani (k.s.) -fakat tarikat cihetinde değil, hakikat cihetinde- ve biri de ve en başta İmam-ı Ali Radiyallahu Anh olmasından, “Onların ittifak ettikleri meseleler elbette maden-i risaletten alınmıştır.” diye Risale-i Nur kati kabul etmiş. Ve İmam-ı Ali (r.a.) kasidesinde Süfyana “İslam Deccalı” namını vermesi, bize bir hüccet hükmüne geçmiş. Yalnız Ebu Hureyre’nin rivayet ettiği hadisten başka pek çok emareler ve büyüklerden gaybî ihbarlar vardır. Ve vaki; hal ve vukuatıyla tam tasdik ediyor.

Hem Ehl-i Sünnetçe batıl olan Mehdi-i Muntazar budur ki: “Şiilerin bir kısmı on iki imamdan birisi ölmemiş, bin senedir gizlidir, sonra meydana çıkacak, dünyayı ıslah edecek; Mehdi-i Muntazar odur.” Ehl-i Sünnet o fikre ‘batıldır’ der. Yoksa Ehl-i Sünnetin, ekseriyetçe kabul olunan ve intizar edilen Muhammed Mehdi hakkında sahih hadisler var. Ve <span class="arabic" dir="rtl" title="Meal: “İsa’dan (a.s.) başka Mehdi yoktur.”">لاَ مَهْدِىَّ اِلاَّ عِيسٰى</span> diyen ulemanın fikirlerini kabul etmediklerinin bir hikmeti şudur:

Âhirzamanda dinsizlik cereyanına karşı mukabele etmek, ancak İsevî’nin hakiki dini hakikat-ı Kuran’la ittihad ederek; Kuran ise esas ve imam olup, İsevî dini ona tabi olmasına işareten bir rivayette var ki: “***İsa Aleyhisselam gelir, namazda Mehdi’ye iktida eder.***” Eğer o kısım alimlerin fikri gibi olsa, o halde İsevilik esas ve imam olması lazım geliyor.

Muhterem ehl-i vukufun bir kısım sehivleri, Teşekkürnamede dahi beyan edilmiştir. Ben kasemle temin ediyorum ki eğer bazı ehl-i imana zarar gelmeseydi, hakkımızda ağır şerait altında insaf ile hareket eden bu muhterem ehl-i vukufun isnad ettikleri bütün kusur ve hataları nefsime kabul edecektim, fakat iman hizmeti beni mecbur eyledi.

Muhterem ehl-i vukuf, Said’de iki halet-i ruhiye bulmuşlar: Birisi, normal hayatı deyip, yüzde doksan kemal-i takdir ile beğendikleri Risaleleri o normal hayatına isnad ediyorlar. Diğer haleti, cezbe ve ihtilal-i ruhî haletidir. Ve ona da beş-on küçük ve mahrem ve yarım mahrem Risaleleri ve zulme karşı hiddet mektuplarını veriyorlar. Hakikat ise; fikrimin hüneri ve ilmimin eseri olmadığına işareten bir ihsan-ı İlahi’dir ki, o normal dedikleri halinde değil, belki gayr-ı normal halinde en mükemmel eserler yazılmış. Hatta ben ve telif zamanında beraberimdekiler biliyoruz ve en hastalıklı ve sıkıntılı zamanda ve heyecanlı ve ihtilal-i ruhiyede yazılan risaleler çok mükemmel ve süratli oluyordu.

Elhasıl: Normal hayatım, Risale-i Nur hakkında gayr-ı normaldir ve gayr-ı normal ise, normaldir.

*31 Mayıs 1944*
*Denizli Cezaevi’nde*
*Mevkuf*
*Said Nursî*

***

1. Bu müdafaanın Üstad tarafından yazılmış nüshasından iki sayfası.
![[Denizli-026-Page1.jpg|300]]
![[Denizli-026-Page2.jpg|300]]

