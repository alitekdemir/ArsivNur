---
title: "Denizli 122 : Talebe-i ulûm, şehidler gibi kendini hayatta ve dersiyle meşgul görür"
no: 122
id: "D-122"
konu: "Talebe-i ulûm, şehidler gibi kendini hayatta ve dersiyle meşgul görür"
bolge: "Denizli"
donem: "Denizli Hapis Dönemi"
date: 
yazar: "Said Nursî"
---

# Denizli 122 : Talebe-i ulûm, şehidler gibi kendini hayatta ve dersiyle meşgul görür

<p class="arabic" dir="rtl" title="Meal: “Her türlü noksan sıfatlardan yüce olan Allah’ın adıyla.”">بِاسْمِهِ سُبْحَانَهُ</p>

Aziz, Sıddık Kardeşlerim!

Cenab-ı Erhamürrâhimîn’e hadsiz şükür olsun ki; bu acib zamanda ve bu garib yerde, talebe-i ulûmun kıymetli şerefini ve ehemmiyetli hizmetlerini sizler vasıtasıyla bizlere de müyesser eyledi.

Ehl-i keşfü’l-kuburun müşahedesiyle müteaddid vakıatla, tahsil-i ulûm anında vefat eden bazı müştak ve ciddi talebe-i ulûm, şehidler gibi kendini hayatta ve kendi dersiyle meşgul görüyor. Hatta meşhur bir ehl-i keşf-el kubur, vefat eden ve İlm-i Sarf ve Nahv okuyan bir talebenin kabrinde Münker-Nekir’e nasıl cevap verecek diye murakabe etmiş ve müşahede edip işitmiş ki; melek-i sual, ondan sordu: <span class="arabic" dir="rtl" title="">مَنْ رَبُّكَ</span> “Senin Rabbin kimdir?” dediği zaman, o Nahv dersiyle iştigal ederken vefat eden talebe, o meleğe cevabında demiş: <span class="arabic" dir="rtl" title="">مَنْ</span> mübtedadır, <span class="arabic" dir="rtl" title="">رَبُّكَ</span> onun haberidir. Nahiv ilmince cevap vermiş, kendini medresede zannetmiş.

İşte bu vakıaya muvafık olarak ben, merhum Hafız Ali’yi aynen hayatta gibi Risale-i Nur’la meşgul olarak en yüksek bir ilimde çalışan bir talebe-i ulûm vaziyetinde ve tam şehidler mertebesinde ve tarz-ı hayatlarında biliyorum ve o kanaat ile ona ve onun gibi Mehmed Zühdü’ye ve Hafız Mehmed’e bazı dualarımda derim: “Ya Rabbi! Bunları kıyamete kadar Risale-i Nur kisvesinde hakaik-ı imaniye ve esrar-ı Kuraniye ile ve kemal-i ferah ve sevinçle meşgul eyle. Âmin!”

İnşallah, Rehber tam bir rehber olup, gençleri ve mahpusları rah-ı selamet’e çıkarır. Cenab-ı Hakk onu yazanlara her harfine on rahmet eylesin, amin.

*Said Nursî*

***
