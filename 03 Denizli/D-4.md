---
title: "Denizli 4 : Kuran bizi siyasetten şiddetle menetmiş cümlesinin izahı ve haşiyesi"
no: 4
id: "D-4"
konu: "Kuran bizi siyasetten şiddetle menetmiş cümlesinin izahı ve haşiyesi"
bolge: "Denizli"
donem: "Denizli Hapis Dönemi"
date: 
yazar: "Said Nursî"
---

# Denizli 4 : Kuran bizi siyasetten şiddetle menetmiş cümlesinin izahı ve haşiyesi

<p class="arabic" dir="rtl" title="Meal: “Her türlü noksan sıfatlardan yüce olan Allah’ın adıyla.”">بِاسْمِهِ سُبْحَانَهُ</p>

<p class="takdim">[Başta üçüncü sahife ahirinde “Kuran bizi siyasetten şiddetle menetmiş” cümlesinin bir izahıdır ve haşiyesidir.]</p>

Bu defaki küçük müdafaatımda ve istidamda demiştim ki: “Risale-i Nur’daki şefkat, vicdan, hakikat, hak bizi siyasetten menetmiş; çünkü masumlar dahi belaya düşerler, onlara zulmetmiş oluruz.” Bazı alakadar zatlar bunun izahını istediler. Ben de dedim:

Şimdiki fırtınalı asırda gaddar medeniyetten neşet eden hodgamlık ve asabiyet-i unsuriye ve umumi harpten gelen istibdadat-ı askeriye ve dalaletten çıkan merhametsizlik cihetinde öyle bir eşedd-i zulüm ve eşedd-i istibdadat meydan almış ki ehl-i hak dahi, ya eşedd-i zulmü yapacak veya sükut edecek. Çünkü eğer ehl-i hak kendi hakkını kuvvet-i maddiye ile müdafaa etse, ya eşedd-i zulümle, tarafgirlik bahanesiyle çok biçareleri yakacak, o halde o da ezlem olacak veyahut mağlup kalacak. Çünkü, mezkur hissiyatla hareket ve taarruz eden hasım (düşman) insanlar, bir-iki adamın hatasıyla yirmi-otuz adamı, adi bahanelerle vurur, perişan eder. Eğer ehl-i hak, hak ve adalet yolunda yalnız vuranı vursa, o vakit otuz zayiata mukabil yalnız biri kazanıyor, mağlup vaziyetinde kalır. Eğer mukabele-i bilmisil kaide-i zalimanesiyle o ehl-i hak dahi bir-ikinin hatasıyla yirmi-otuz biçareleri ezseler, o vakit, hak namına dehşetli bir haksızlık olur.

İşte Kuran’ın emriyle gayet şiddetle ve nefretle siyasetten ve idareye karışmaktan kaçındığımızın hakiki hikmeti ve sebebi budur. Yoksa bizde öyle bir hak kuvveti var ki hakkımızı tam ve mükemmel müdafaa edebilirdik.

Hem madem her şey geçici ve fanidir ve ölüm ölmüyor ve kabir kapısı kapanmıyor ve zahmet ise rahmete kalboluyor; elbette biz, sabır ve şükür ile tevekkül edip sükut ederiz. Zarar ile icbar ile sükutumuzu bozdurmak ise; insafa, adalete, gayret-i vataniyeye, hamiyet-i milliyeye bütün bütün zıttır ve muhaliftir.

Hulasa-i kelam: Ehl-i hükümetin ve ehli siyasetin ve ehl-i idare ve inzibatın ve adliye ve zabıtanın bizimle uğraşacak hiçbir işleri yoktur. Olsa olsa dünyada hiçbir hükümetin müdafaa edemediği ve aklı başında hiçbir insanın hoşlanmadığı küfr-ü mutlakın ve dehşetli bir taun-u beşeri olan maddiyunluktan gelen zındıkanın taassubuyla bir kısım gizli zındıklar şeytanetle bazı resmî memurları aldatarak evhamlandırıp, aleyhimize sevk etmek var.

Biz de deriz: Değil böyle birkaç vehhamı, belki dünyayı aleyhimize sevk etseler, Kuran’ın kuvvetiyle Allah’ın inayetiyle yine kaçmayız, o irtidatkar küfr-ü mutlaka, o zındıkaya karşı teslim-i silah etmeyiz!..

*Said Nursî*

***

> 1. “Kuran bizi siyasetten şiddetle menetmiş” ifadesinin geçtiğ yer için bk. Denizli Arşivi n.1
