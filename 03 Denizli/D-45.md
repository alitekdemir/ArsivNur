---
title: "Denizli 45 : Halil İbrahim’in ifadesidir"
no: 45
id: "D-45"
konu: "Halil İbrahim’in ifadesidir"
bolge: "Denizli"
donem: "Denizli Hapis Dönemi"
date: 
yazar: "Said Nursî"
---

# Denizli 45 : Halil İbrahim’in ifadesidir

<p class="arabic" dir="rtl" title="Meal: “Her türlü noksan sıfatlardan yüce olan Allah’ın adıyla.”">بِاسْمِهِ سُبْحَانَهُ</p>

<p class="takdim">[Milaslı Halil İbrahim’in Mahkemede Söylediği İfadesidir]</p>

Efendim! Şu kısa ifademin zabta geçmesini rica ederim. Eskişehir hadisesinden evvel elime geçen ve o vakada çoğu alınmış ve geri kalan birkaç tanesini çok ısrarla Ahmed Feyzi’nin aldığı ve bende kalıp bu defa elinize geçen On Dokuzuncu Mektup namındaki mucizat-ı Peygamberiye’den bahis, Risale-i Nur’da cemiyet ve tarikata ait bir tek harf bile iddianamelerde kayda geçmemiştir. Çünkü böyle bir şey yoktur. Dinimi öğrenmek ve imanımı takviye etmek ve ahlakımı düzeltmek hususunda çok istifade ettiğim ve evvelce hesabı verilmiş bu eserler yüzünden mahkemeye sevk olunuyor ve hayat-ı içtimaiyedeki mevkiim sarsılıp maddi çok zararlara uğruyorum. Ben ahlakı ve iyiliği sever, ilmî ve ahlakî ve dinî eserler okur, kendi halinde geçinir dindar bir insanım. Elhamdülillah hiçbir ahlaksızlığım ve kimseye tecavüzüm ve bir kimseyi incitmek yüzünden bir münazaamı hükümet kaydetmemiştir. Bu gibi dürüstlüğe vesile olan ve ehl-i vukufun -haşa- cemiyetçi, tarikatçı namını taktığı Risale-i Nur mizanlarına medyun ve şükran olduğumu bilatereddüt açıkça söylemekle müftehirim.

Muhterem Hey’et-i Hakime! Şurada şahid bir dindar-ı İslam sıfatıyla ve Türk kanununun iktizası sebebiyle derim ki: Risale-i Nur tarikat değil ki tasavvuf olsun. Dünyevi bir gayesi kaydedilmiyor ki cemiyet olsun. Belki siyasi ihtilaslardan meneden bir hakikat-ı ilmiyedir. Ve bir heyet-i ilmiye tetkik ederse anlaşılır ki, şimdiye kadar yazılan eserlerin fevkindedir.

Ezcümle: Haklarında ehl-i vukufun bir tek harf bile kaydetmediği Yirmi Beşinci Söz Kuran’ın kelamullah olduğunu öyle güzel ispat eder ve Onuncu ve Yirmi Dokuzuncu Sözler melaike ve ahiretin vücudlarını kör gözlere de gösterecek derecede ispat ve tavzih eder ve bunlara mümail Otuz İkinci Söz ve diğerleri hakaik-ı İlahiye ve kevniyeyi öyle vazıh bir surette serd ve beyan ederler ki, en büyük bir alim ile ve bir feylesof ile ve benim gibi bir ibtidai tahsilli kimseler dahi onlardan çok müstefid olur. Ve hatta bin senedir çok itirazlara maruz olan (sevr ve hut) meselesini akıllara hayret verecek derecede ispat ve izah eyler ki; eğer bu gibi ilmî ve dinî eserleri okuyup dinini ve imanını takviye etmek bir cezayı müstelzim ise, maaliftihar kabul ediyorum.

Ölüm, Denizli Hapishanesinde de var, memleketimde aile ocağında da var olduğuna çok vakıalarla herkes gibi ben de şahid ve kàniim. Ve eğer kanun-u adalet hakkımızda tam tecelli ederse vesile olanlara Allah sizlerden razı olsun derim.

*Halil İbrahim*

***
