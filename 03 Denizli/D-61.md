---
title: "Denizli 61 : Kahraman bir kardeşimiz bütün mesuliyeti üzerine almış"
no: 61
id: "D-61"
konu: "Kahraman bir kardeşimiz bütün mesuliyeti üzerine almış"
bolge: "Denizli"
donem: "Denizli Hapis Dönemi"
date: 
yazar: "Said Nursî"
---

# Denizli 61 : Kahraman bir kardeşimiz bütün mesuliyeti üzerine almış

<p class="arabic" dir="rtl" title="Meal: “Her türlü noksan sıfatlardan yüce olan Allah’ın adıyla.”">بِاسْمِهِ سُبْحَانَهُ</p>

Binler Selam!

Bayramınızı tekrar tebrikle beraber, sureten görüşmediğimize teessüf etmeyiniz. Bizler hakikaten daima beraberiz, ebed yolunda da inşaallah bu beraberlik devam edecek. İmani hizmetinizde kazandığınız ebedi sevaplar ve ruhî ve kalbî faziletler ve sevinçler, şimdiki geçici ve muvakkat gamları ve sıkıntıları hiçe indirir kanaatındayım.

Şimdiye kadar Risale-i Nur Şakirdleri gibi çok kudsi hizmette çok az zahmet çekenler olmamış. Evet Cennet ucuz değil. İki hayatı imha eden küfr-ü mutlaktan kurtarmak, bu zamanda pek çok ehemmiyetlidir. Bir parça meşakkat olsa da şevk ve şükür ve sabırla karşılamalı. Madem bizi çalıştıran Halık’ımız Rahîm ve Hakim’dir; başa gelen her şeyini rıza ile, sevinç ile, rahmetine, hikmetine itimad ile karşılamalıyız.

Kahraman bir kardeşimiz, Âyetü’l-Kübra meselesinde bütün mesuliyeti kendine alıp, Hizb-i Kuranî ve Hizb-i Nurî ve kalemiyle kazandığı fevkalade uhrevi şeref ve fazilete istihkakını ve liyakatini tam göstermiş, beni derin sevinçlerle ağlatmış; ve Yedinci Şua olan Âyetü’l-Kübra tam nazar-ı dikkati celbederek ileride ona layık bir fütuhatı ihzar etmek hikmetiyle ona gelen bu muvakkat müsadere, o kardeşimizin ve rüfekasının hizmetlerini ve masraflarını zayi etmeyecek, inşaallah daha parlattıracak diye rahmet-i İlahiyeden bekleriz.

Sizi bütün dualarımda <span class="arabic" dir="rtl" title="Meal: “Bizi kurtar. Bize merhamet et. Bizi muhafaza et.”">اَجِرْنَا وَارْحَمْنَا وَاحْفَظْنَا</span> gibi bütün mütekellim-i maalgayr sigalarında bila-istisna dahil edip, kesretli cesedler ve bir tek ruh hükmünde şirket-i maneviyemizin düsturlariyle çalışan ve sizin sıkıntınız ile sizden ziyade alakadar olan ve şahs-ı manevinizden himmet ve meded ve sebat ve metanet ve şefaat bekleyen.

*Kardeşiniz*
*Said Nursî*

***
