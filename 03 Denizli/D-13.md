---
title: "Denizli 13 : İddianameye karşı itiraznamenin tetimmesi"
no: 13
id: "D-13"
konu: "İddianameye karşı itiraznamenin tetimmesi"
bolge: "Denizli"
donem: "Denizli Hapis Dönemi"
date: 
yazar: "Said Nursî"
---

# Denizli 13 : İddianameye karşı itiraznamenin tetimmesi

<p class="arabic" dir="rtl" title="Meal: “Her türlü noksan sıfatlardan yüce olan Allah’ın adıyla.”">بِاسْمِهِ سُبْحَانَهُ</p>

## İddianameye karşı itiraznamenin tetimmesidir

Bu itirazda muhatabım, Denizli Mahkemesi ve müddeiumumisi değil, belki başta Isparta ve İnebolu müddeiumumileri olarak, yanlış ve nakıs zabıtnameleriyle burada acib iddianameyi aleyhimize verdiren garazkar ve vehham memurlardır.

Evvela, aslı ve faslı olmayan ve hatırıma gelmeyen bir “siyasi cemiyet” namını, masum ve siyasetle hiç alakaları olmayan Risale-i Nur talebelerine takıp ve o daire içine giren ve iman ve ahiretinden başka hiçbir maksadları bulunmayan biçareleri, o cemiyetin ya naşiri, ya faal bir rüknü veya mensubu veya “Risale-i Nur’u okumuş veya okutmuş veya yazmış” diye suçlu sayıp mahkemeye vermek ne kadar adaletin mahiyetinden uzak olduğuna kati bir hücceti şudur ki:

Kuran aleyhinde yazılan Doktor Duzi’nin ve sair zındıkların o muzır eserlerini okuyanlara hürriyet-i fikir ve hürriyet-i ilmiye düsturuyla bir suç sayılmadığı halde, hakikat-ı Kuraniyeyi ve imaniyeyi, öğrenmeye gayet muhtaç ve müştak olanlara güneş gibi bildiren Risale-i Nur’u okumak ve yazmak bir suç sayılmış.

Ve yüzer risale içinde, yanlış mana verilmemek için mahrem tuttuğumuz ve neşrine izin vermediğimiz iki-üç risalede yalnız birkaç cümlelerini bahane gösterip ittiham etmiş. Halbuki o risaleleri -biri müstesna- Eskişehir Mahkemesi tetkik etmiş, icabına bakmış. Ve müstesnası ise hem istidamda hem itiraznamemde gayet kati cevap verildiği ve “Elimizde Nur var, siyaset topuzu yok!” diye Eskişehir Mahkemesinde yirmi vecihle kati ispat edildiği halde, o insafsız müddeiler, üç mahrem ve neşrolmayan risalelerin üç-dört cümlelerini bütün Risale-i Nur’a teşmil eder gibi, Risale-i Nur’u okuyan ve yazanı suçlu ve beni de “hükümet ile mübareze eder” diye ittiham etmişler.

Ben ve bana yakın ve benim ile görüşen bütün dostlarımı işhad ve kasemle temin ederim ki: Bu on seneden ziyadedir ki iki reisten ve bir mebustan ve Kastamonu valisinden başka hükümetin erkanını, vükelasını, kumandanları, memurları, mebusları kimler olduğunu katiyen bilmiyorum ve bilmeyi de merak etmemişim. Acaba hiç imkanı var mı ki bir adam mübareze ettiği adamları tanımasın ve bilmeye merak etmesin? Dost mu, düşman mı? Karşısındakini tanımasına ehemmiyet vermesin?

Bu hallerden anlaşılıyor ki bil’iltizam, her halde beni mahkum etmek için gayet asılsız bahaneleri icad ederler. Madem keyfiyet böyledir, ben de buranın mahkemesine değil, belki o insafsızlara derim: Ben, sizin bana vereceğiniz en ağır cezanıza da beş para vermem ve hiç ehemmiyeti yok. Çünkü ben kabir kapısında, yetmiş yaşındayım. Böyle mazlum ve masum bir-iki sene hayatı, şehadet mertebesiyle değiştirmek benim için büyük saadettir. Risale-i Nur’un binler hüccetleriyle kati imanım var ki ölüm bizim için bir terhis tezkeresidir. Eğer idam da olsa, bizim için bir saat zahmet, ebedî bir saadetin ve rahmetin anahtarı olur. Fakat siz, ey zındıka hesabına adliyeyi şaşırtan ve hükümeti bizimle sebepsiz meşgul eden insafsızlar! Kati biliniz ve titreyiniz ki, siz, idam-ı ebedî ile ve ebedî haps-i münferid ile mahkum oluyorsunuz. İntikamımız sizden pek çok ve muzaaf bir surette alınıyor görüyoruz; hatta size acıyoruz.

Evet bu şehri yüz defa mezaristana boşaltan ölüm hakikati elbette hayattan ziyade bir istediği var. Ve onun idamından kurtulmak çaresi, insanların her meselesinin fevkinde en büyük ve en ehemmiyetli ve en lüzumlu bir ihtiyac-ı zaruri ve katisidir. Acaba bu çareyi kendilerine bulan Risale-i Nur Şakirdlerini ve o çareyi binler hüccetleri ile bulduran Risale-i Nur’u adi bahaneler ile ittiham edenler, ne kadar kendileri hakikat ve adalet nazarında müttehem oluyor divaneler de anlar. Bu insafsızları aldatan ve hiç bir münasebeti olmayan bir siyasi cemiyet vehmini veren “üç madde”dir.

- **Birincisi**: Eskiden beri benim talebelerim, benim ile kardeş gibi şiddetli alakadar olmaları bir cemiyet vehmini vermiş.

- **İkincisi**: Risale-i Nur’un bazı şakirdleri, her yerde bulunan ve cumhuriyet kanunları müsaade eden ve ilişmeyen ve cemaat-i İslamiye heyetleri gibi hareket ettiklerinden bir cemiyet zannedilmiş. Halbuki o mahdud üç-dört şakirdin niyetleri cemiyet memiyet değil, belki sırf hizmet-i imaniyede halis bir kardeşlik ve uhrevî bir tesanüddür.

**Üçüncüsü**: O insafsızlar, kendilerini dalalet ve dünya-perestlikte bildiklerinden ve hükümetin bazı kanunlarını kendilerine müsait bulduklarından, fikren diyorlar ki: Herhalde Said ve arkadaşları, bizlere ve hükümetin -bizim medenice nameşru hevesatımıza müsait- kanunlarına muhalifdirler. Öyle ise muhalif bir cemiyet-i siyasiyedirler. Ben de derim:

Hey bedbahtlar! Eğer dünya ebedi olsaydı; ve insan, içinde daimi kalsaydı; ve insanî vazifeler yalnız siyaset bulunsaydı; belki bu iftiranızda bir mana bulunabilirdi.

Hem eğer ben siyasetle işe girse idim, yüz risalede on cümle değil, belki bin cümleyi, siyasetvari ve mübarezekarane bulacaktınız.

Hem farz-ı muhal olarak, eğer biz dahi sizin gibi bütün kuvvetimizle dünya maksadlarına ve keyiflerine ve siyasetlerine çalışıyoruz, ahiretten haberimiz yok, hile perdesi altında dünya garazları peşinde koşuyoruz diye ki şeytan da bunu inandırmaya çalışmıyor ve kimseye kabul ettiremez. Haydi, böyle de olsa, madem bu yirmi senede hiçbir vukuatımız gösterilmiyor ve hükümet ele bakar, kalbe bakamaz ve her bir hükümette şiddetli muhalifler bulunur. Eelbette yine adliye kanunu ile bizleri mesul etmezsiniz!

Son sözüm:

<p class="arabic" dir="rtl" title="Meal: “Bana Allah yeter. Ondan başka hiçbir ilah yoktur. Ben ancak Ona tevekkül ettim. O, yüce Arşın sahibidir.” [Tevbe Sûresi, 9:129]">حَسْبِىَ اللّٰه لاَ اِلٰهَ اِلاَّ هُوَ عَلَيْهِ تَوَكَّلْتُ وَهُوَ رَبُّ الْعَرْشِ الْعَظِيمِ</p>

*Said Nursî*

***
