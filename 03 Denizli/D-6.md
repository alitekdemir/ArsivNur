---
title: "Denizli 6 : Gayr-ı resmi bir ciddi hasbihalim ve ehemmiyetli şekvalarım"
no: 6
id: "D-6"
konu: "Gayr-ı resmi bir ciddi hasbihalim ve ehemmiyetli şekvalarım"
bolge: "Denizli"
donem: "Denizli Hapis Dönemi"
date: 
yazar: "Said Nursî"
---

# Denizli 6 : Gayr-ı resmi bir ciddi hasbihalim ve ehemmiyetli şekvalarım

<p class="arabic" dir="rtl" title="Meal: “Subhân Allah’ın adıyla” * “Hiçbir şey yoktur ki O'nu hamd ile tesbih etmesin” [İsrâ 17:44]">بِاسْمِهِ سُبْحَانَهُ * وَاِنْ مِنْ شَىْءٍ اِلاَّ يُسَبِّحُ بِحَمْدِهِ</p>

Gayr-ı resmi bir ciddi hasbihalimi ve ehemmiyetli şekvalarımı, Denizli Mahkemesinin reislerine ve müddeiumumuna ve sorgu hakimlerine takdim ediyorum. Şöyle ki:

Efendiler!

Yirmi seneden beri hayat-ı içtimaiyeyi -ahiret hesabına olmadan, alakası ve düşünmesi beni incittiğinden- bilemiyorum. İfadedeki kusurlarıma bakmayınız, affediniz.

Ben dokuz sene evvel dünyaca bir büyük zatın evhamına uğradım. Yüz risalelerimi tetkikten sonra, yalnız bir risalemi, bir-iki meselesiyle bir sene ceza verdiler. Ben de hem o cezayı hem sekiz sene bir haps-i münferid hükmünde bir odada, karakol karşısında yalnız vakit geçirdim. Ta ki ehl-i siyasetin evhamına dokunacak bir halim bulunmasın. Kastamonu hükümeti ve adliyesi ve zabıtası beni tasdik eder. Ve o cezadan sonra çok defa menzilimi taharrilerde, karışık bir halim görünmedi ve bulunmadı. Eğer bulunsa idi, ya Kastamonu hükümeti bilmedi veya aldırmadı. Benden ziyade onlar mesul olur.

Madem hükümet prensibi, cumhuriyetin serbestiyet-i vicdan düsturuyla dinsizlere ve sefahetçilere ilişmiyor, elbette mümkün olduğu kadar dünyaya ve siyasete karışmayan dindarlara da, o prensip hükmüyle ilişmez ve ilişmemeli. Kastamonu’da sekiz sene nezaret ve tarassud altındaki hayatım, zabıta ve adliyenin tasdikiyle sabittir ki: Şimdi bana ilişenler, hükümet-i cumhuriyenin prensibi ile ve kanunu ile değil, belki evham ve garaz yüzünden habbeyi kubbe yaptılar. Evet vehim ve inad ile bir habbeyi, bir dağ gibi gösterdiklerinin çok emarelerinden iki-üçünü müsaadenizle beyan ediyorum:

**Birisi**: On beş sene evvel bana hizmet eden ve Eskişehir Mahkemesinde beraetinden sonra, daha hayatından dahi haberim olmayan bazı zatları ve hiç görmediğim ve bir mektupta, çabuk Kuran okumuş ve imani risaleleri yazıyor diye hoşuma gitmiş; ben de “Maşaallah, Barekallah” dediğim on iki-on üç yaşlarında tahmin ettiğim bazı çocukları ve Eskişehir Mahkemesinde bahsi geçen, fakat ehemmiyet verilmeyen bir kısım eski mektublarım yüzünden bazı rençber ve esnafları ellerine kelepçe vurup, benim şimdiki mevhum suçumun şerikleri olarak taht-ı tevkife alınmalarıdır.

**İkincisi**: Kastamonu Adliyesi ve zabıtası gayet dikkatli bir aramada, bütün kitablarımı ve mektublarımı ve gizli eşyamı aldıkları halde, beni değil tevkif, belki kitablarımı ve eşyamı taahhüdlerine binaen bana iade edeceklerini beklerken birden Isparta müddeiumumisinin tevkif işarı üzerine, adliyedeki emanetlerimi almadan sevk edildim. Isparta’da gayr-ı mevkuf olarak bir sual-cevap beklerken en müthiş bir cani gibi tecrid-i mutlak içinde, gayet adi bir bahane ile yani bir jandarmanın akşam namazımı yol üstünde, camiin dışında kazaya kalmamak için müsaade etmesi bahanesiyle öyle bir sıkıntı o müddeiumumun emriyle verildi ki ifadeye gittiğim vakit hem benim hem masum biçare arkadaşlarıma ve yolda şimendifer içinde kelepçe vurmalarıdır.

**Üçüncüsü**: Yirmi beş sene evvel bir hadise bir mana verdim ve dedim ki: “Şapka başa gelecek ve başa diyecek: Secdeye gitme! Fakat baştaki iman, o şapkayı secdeye getirecek, Müslüman edecek. Yalnız onu giymekle iman gitmeyecek, belki iman ona galebe eder.” Bir zaman sonra şapka çıktı. Yine ben dedim: ***“Şekk, yakînin hükmünü bozmaz”*** kaide-i şeriyesi ile şapka bir şekk verir, yalnız bir emaredir. Kalbdeki iman ise yakine ve kuvvetli hüccetlere dayandığı için o şekkin hükmünü bozar, dalaletten kurtarır.”

Hem bundan dokuz sene evvel Isparta’da bir müddeiumumi benim aleyhimde bir inad ile şapka meselesini Eskişehir Mahkemesine yazmış. Ben de o zaman dedim: “Bir şeyi reddetmek ayrıdır, -cezası on sene olsa- onunla amel etmemek veya kalben beğenmemek bütün bütün ayrıdır -cezası olsa olsa bir ihtar, bir tekdir veya bir-iki gün hapis olduğu halde-. Ben münzevi yaşıyorum hem başım çok nezlelidir, başı açık olamam, mazeretim var. Fakat bu kanuna ilişmemek için böyle resmi makama ve çarşıya gitsem elimde tutuyorum” beyan ettim. O mahkeme ise Isparta müddeiumumisinin şiddetine rağmen beraetime müttefiken karar verildiği halde, güya ben Şapka Kanununa karşı red ile mübareze ediyorum diye habbeyi yüz kubbe yapıp, ben şiddetli hasta ve gecelik libasımla beni çok kalabalık insanların ortasında teşhir etmeleridir.

**Dördüncüsü**: Size ifadelerimin hatimesi olarak takdim edeceğim istidamda gayet kati cevabı verilen Beşinci Şua’ın [^1] aslı, Darü’l-Hikmeti’l-İslamiye’de yazdım. Sonra bazı meseleleri bu zamanda dahi mutabık çıktığı için tam mahrem dedim. Sekiz senede bir veya iki defa elime geçti. Aynı vakitte kaybettiğimiz halde, benim iznim olmadan, o risale ile isim müşabeheti bulunan ve sırf imanî olan Yedinci Şua eski harfler ile tab edilmesi sebebiyle o Yedinci’yi bu Beşinci Şua tevehhüm edip, yirmi senelik Risale-i Nur eczalarını ve on beş seneden beri yazılan ve ele geçen mektubları, ne mürur-u zamanı ve ne de af kanunlarını ve ne de Eskişehir Mahkemesinin tebrie ve tahliye ve tasfiyesini nazara almayarak, öyle lüzumsuz ve manasız sualler ve verdikleri yanlış manalarla Isparta müddeiumumisi muahezeye çalıştı.

Ezcümle: Yirmi sene evvel, bir rivayete binaen demiştim: “Dehşetli Süfyan İstanbul’da ölecek. Dikilitaş’ta Şeytan bağıracak ve dünyaya işittirecek, yani radyo ile öldü diye ilan edecek.” İşte bu cümledeki “diye” kelimesini müddeiumumi okumadı ve itiraz etti. “Sen öldü diyorsun” dedi. Ben de dedim, “diye” kelimesi var. Sonra sustu. Daha çok emareler var ki bana karşı bir habbeyi, evham ve garaz yüzünden yüz kubbe yapılmış.

Hatta en acibi şudur ki hiçbir şeyi bulamadıklarından, Eskişehir Mahkemesinde ondan beraet kazandığımız, “Tarikatçılık ve cemiyetçilik ve dini hissiyatı alet etmek, emniyet-i dahiliyeye zarar vermek ihtimali ve imkanı” gibi, eski nakaratı tazelemek ve yüz elli sahifelik müdafaatım ile gayet kati reddedilen o asılsız bahaneler ile bizi muaheze etmeleridir.

Ben bütün bu asılsız bahanelere karşı derim: Eğer bu sekiz sene bana dikkatle bakan ve ilişmeyen Kastamonu hükümetini.. ve dokuz sene evvel, yalnız bir-iki risalenin, bir-iki meselesiyle yalnız bir sene ceza verebilen, başkasına ilişmeyen Eskişehir Mahkemesini.. ve bir sene evvel Risale-i Nur’un bütün eczalarını üç ay tetkikten sonra aynen iade eden Isparta Adliyesini itham edebilirlerse... ve şimdi benim münasebetimle tevkif olunanların münasebetleri derecesinde, benimle ve Risale-i Nur’la münasebetleri bulunan ve bu milletin ruhen en mübarek ve bir cihette ve keyfiyetçe ekseriyet teşkil eden o hadsiz ve zararsız mütedeyyin zatları mahkemeye sokabilirlerse... o vehham muterizler, Risale-i Nur’un bu yeni meselesini, muannid ve hakkımda evhamlı Isparta müddeiumumisi gibi inceden inceye tetkike çalışıp o yirmi sene mahsulünü birden; “Bu senenin mahsulüdür, hiç af kanununa rast gelmemiş” diye bizleri onunla ittiham ederek mahkemeye verebilirler. Yoksa, koca millletin hatırı olan adalet ve hak ve kanunu, bazı şahısların hatırı için kırmakla en ziyade bitaraf ve hiç tesirat-ı hariciye altına girmeyen ve padişahları adi adamlar sırasında önünde diz çöktüren mahiyet-i adalet, onları dairesinin haricine atacak. Ben, Denizli Mahkemesine teslim olmuşum. Onu, hakkımda hakiki bir adalet dairesi bilmek ve görmek, Halık’ımın rahmetinden beklerim.

Madem şimdi hayatım Denizli Mahkemesiyle alakadardır. Elbette sıhhatim dahi ona bakar. Ben hastalığım için şefkatli bir hekim istedim, bekledim gelmedi. Burada doktorların heyetine yazdığım istirhamnameyi, şimdi benim bir resmi merciim mahkemenin hakimlerine suretini takdim ediyorum.

### Doktorlara hitaben yazmıştım ki:

Siz, hekim olmak haysiyetiyle şefkat etmek sizin meslekçe ehemmiyetli bir seciyeniz olması; (1) ve hakikat-ı mevti ve ölüm mahiyetini her taifeden ziyade sizin bilmenizin lüzumu; (2) ve küçük bir kainat hükmünde olan insanın teşrihatındaki hikmet-i Rabbaniye her meslekten ziyade mesleğinizde medar-ı nazar bulunması; (3) nokta-i nazarda, müddeiumumdan evvel bizimle alakanız var. Çünkü bu meselemizde bütün vatanı alakadar edecek olan Risale-i Nur’a bir nevi taarruz var.

Risale-i Nur ise ism-i Hakîm ve ism-i Rahîm’e mazhar olduğu gibi, en ehemmiyetli bir esası da şefkat olduğundan büyük bir manevi doktordur. Ve her gün nev-i beşerde otuz bin cenaze ile “ölüm haktır” diye imza edilen hakikat-ı mevtin tılsımını ve dehşetli ölümün sevimli muammasını açarak, sırr-ı Kuran ile ölümü yüz binler adam hakkında idam-ı ebedî mahiyetinden çıkarıp terhis tezkeresine çeviren ve ehl-i iman hakkında ölüm, terhis tezkeresi olduğunu o derece kati ispat etmiş ve hakiki teselli vermiş ki yirmi seneye yakındır zındıklara, maddiyyunlara, tabiiyyunlara meydan okuduğu halde hiçbir feylesof hiçbir meselesini cerh edememiş olan Risale-i Nur’u müdafaaya mecbur olduğumdan ve sıhhatim birkaç vecihde muhtel olmasından, nazar-ı şefkatinizi ciddi bir surette rica ediyorum.

Çünkü ben, on sekiz senedir, içtimai bir hastalık sebebi ile haps-i münferid hükmünde münzevi ve yalnız yaşamışım. Ve yirmi senedir yine içtimai bir manevi rahatsızlık cihetiyle hiçbir gazeteyi ne okudum ve ne dinledim ve ne de merak ettim. Ve yine ehemmiyetli bir maraz-ı içtimai cihetiyle şimdi iki sene ve iki aydır zemin yüzündeki harplerden ve hadiselerden hiçbir haber almadım ve merak etmedim ve sormadım. Halbuki ben, Risale-i Nur itibarıyla binler adam kadar alakadarım.

**Saniyen**: Gerçi ben on sekiz sene haps-i münferid hükmünde yalnız bir odada yaşamışım; fakat menzilim bu haps-i münferid gibi dar, rutubetli, ufunetli, manzarasız, güneşsiz değildi; teneffüs ederdim, bir-iki dostumla görüşürdüm. Hem şimdi ihtiyarım, yetmiş yaşındayım. Hem zaifim, iyi bir hizmetçiye ihtiyacım var. Hem kırk-elli senelik bir kulunç illetine mübtelayım. Soğuğa dayanamıyorum. Bu geçen Ramazan’da yalnız iki ekmek yiyebildim. Onun için benim sıhhatimin muhafazası, bu ağır şerait altında vazifenize ve himmetinize bakar. Benim ehemmiyetsiz şahsım itibarıyla sıhhatim dahi ehemmiyetsizdir, kıymetsizdir.

Fakat madem zararsız bir surette hem vatana hem millete hem idareye hem asayişe hem inzibata büyük faideleri tahakkuk eden ve yüz bin adamlar onunla imanlarını tehlikelerden kurtaran ve yüz otuz risale binler nüshalarıyla naşir-i efkarı bulunan ve dünya cereyanlarından hiçbir cereyanla alakası bulunmayan ve siyasetten bilkülliye tecerrüd eden ve asılsız bir evham yüzünden bir seneden beri aleyhine hücum planı çevrilen imanî ve Kuranî ve sırf uhrevî bir taife-i azimenin müdafaası ve evhamın zararından kurtulması, benim sıhhatim ile ve itidal-i demimle bağlanmış.

Elbette siz, binler masum şakirdlerin hayır dualarını kazanmak niyetiyle sıhhatimin şeraitine ciddiyetle bakarsınız. Yoksa “Tevkif altına alınmış bir müttehem adamın sıhhati ne ehemmiyeti var” diye yalnız resmî baksanız, hekimlikteki hikmet ve şefkat ve insaniyet incinecekler. Benim de şimdiki insanlardan ümidim kesilecek. Ben şimdi eskiden beri istimal ettiğim kinin ve aspirine çok ihtiyacım var, bulamıyorum. Hem iştihasızlık ve kulunç beni sıkıyor. [^2]

*Hayli ihtiyar ve çoktan hasta ve çok zaif ve cidden tam müteessir*
*Mevkuf*
*Said Nursî*

***

***
[^1]: Gizli ellerde gezdiği için bir-iki haşiye kimin tarafından ilave edildiğini bilemediğim zatlar yapmışlar. Bazı şahıslara takbik etmişler. Ondan yeni yazılmış tevehhüm edilmiş. Bu eskinin yeni kabul edilmesi doğru mu?
[^2]: Efendim! Bu ricamda zatınızı, bu şehirdeki umum hekimler ve hakimlerin şahs-ı manevisinin mümessili olarak düşünüp öyle konuştum.
