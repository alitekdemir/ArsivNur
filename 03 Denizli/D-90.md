---
title: "Denizli 90 : Bu musibet dahi içtimai bir nevi hastalıktır"
no: 90
id: "D-90"
konu: "Bu musibet dahi içtimai bir nevi hastalıktır"
bolge: "Denizli"
donem: "Denizli Hapis Dönemi"
date: 
yazar: "Said Nursî"
---

# Denizli 90 : Bu musibet dahi içtimai bir nevi hastalıktır

<p class="arabic" dir="rtl" title="Meal: “Subhân Allah’ın adıyla” * “Hiçbir şey yoktur ki O'nu hamd ile tesbih etmesin” [İsrâ 17:44]">بِاسْمِهِ سُبْحَانَهُ * وَاِنْ مِنْ شَىْءٍ اِلاَّ يُسَبِّحُ بِحَمْدِهِ</p>

Aziz, Sıddık Kardeşlerim!

Ben bu fecirde her birinize karşı tam bir acımak hissettim. Birden «Hasta Risalesi» hatıra geldi, teselli verdi. Evet bu musibet dahi içtimai bir nevi hastalıktır. O risaledeki ekser imani devalar, bunda da vardırlar. Hususan Erzurum’daki mübarek hastaya söylediğim gibi, bu saatten evvel bütün musibet zamanının elemi gitmiş; hem sevabı hem hayrı hem dünyevi ve uhrevi ve imani ve Kurani faideleri kalmış. Demek o geçici bir tek musibet, daimi ve müteaddid nimetlere inkılab etmiş. Gelecek zaman ise şimdilik yok olmasından, onda devam edecek musibetin şimdilik elemi yok. Tevehhüm ile yoktan elem almak, rahmet ve kader-i İlahiyeye itimatsızlıktır.

**Saniyen**: Şimdi zemin yüzünde ekser beşer; maddi ve manevi kalben ve ruhen ve fikren musibetler ile giriftardır. Bizim musibetimiz, onlara nisbeten hem gayet hafiftir, hem kârlıdır. Hem kalb hem ruh için hem imanın hem selamet ve sıhhatin lezzetleri var.

**Salisen**: Bu fırtınalarda buraya girmeseydik, vehham memurların temasında bu hafif musibet ağırlaşmış ve onlara karşı tasannu ve dalkavukluk etmek belası olacaktı.

**Rabian**: Bu işsiz ve muzaaf maddi ve manevi kışta, Medresetü’z-Zehra’nın bir dershanesi olan bu Medrese-i Yusufiye’de, öz kardeşten daha müşfik çok hakiki dostlarını ve mürşid gibi uhrevi kardeşlerini gayet ucuz ve az masrafla görmek ve ziyaret etmek ve onların hususi meziyetlerinden istifade etmek ve şeffaf şeylerde sirayet eden nur ve nurani gibi hasenelerinden, manevi yardımlarından, ferahlarından, tesellilerinden kuvvet almak cihetinde bu musibet; şeklini değiştirir, bir nevi inayet perdesi hükmüne geçer.

Evet bu gizli inayetin bir latif zerafetidir ki, buraya gelen bütün Risale-i Nur Talebelerine “Hocalar” namı verilmiş. Herkesin, lisanında “Hocalar... hocalar” diye hürmetle yad ediliyorlar. Bu zerafet içinde latif bir işaret var ki; bu hapis medreseye döndüğü gibi, Risale-i Nur Şakirdleri dahi birer müderris, muallim ve sair hapishaneler de bu hocaların sayesinde inşallah birer mektep hükmüne geçeceklerdir.

Kardeşlerim! Bunun gibi teselliye dair evvelce yazılan küçük mektuplar ara sıra okunsa ve Meyve Risalesinin hususan ahirleri beraber mütalaa edilse ve hatıra gelen Risale-i Nur’un meseleleri medar-ı müzakere olsa, inşallah talebe-i ulumun şerefini kazandırır. İmam-ı Şafii (k.s.) gibi çok büyük zatlar: “***Talebe-i ulumun hatta uykusu da ibadet sayılır.***” diye ziyade ehemmiyet vermişler. Böyle medresesiz bir zamanda, böyle azap yerlerinde, böyle yüksek talebelik yüzünden yüz sıkıntı da olsa, aldırmamalı veyahut <span class="arabic" dir="rtl" title="Meal: “İşlerin en hayırlısı zorlu olanıdır.”">خَيْرُ الْأُمُورِ اَحْمَزُهَا</span> deyip o meşakkatler yüzünde ferahla gülmeliyiz. Amma fakir arkadaşların çoluk ve çocuk ve idare ciheti ise; “***musibette kendinden ziyade musibetliye ve nimette daha noksan olana bakmak***” kaide-i Kuraniye ve imaniye ve Nuriyeye binaen, yüzde seksen adamdan daha ziyade rahattırlar. Şekvaya hiç hakları olmadığı gibi, seksen derece bir şükür üstüne haktır.

Hem burada kısmetimizi almak, yemek; kader-i İlahi tayin etmişti. Adalet ve rahmet bizi toplattırdı. Çoluk çocuk Rezzak-ı Hakiki’lerine emanet edildi. Muvakkaten o nezaret vazifesinden mezuniyet verdi. Nasıl ki bir gün bütün bütün elini çektirecek, azledecek. Madem hakikat budur, biz

<p class="arabic" dir="rtl" title="Meal: “Allah bize yeter, O ne güzel vekildir!” [Âl-i İmrân Sûresi, 3:173]">حَسْبُنَا اللّٰهُ وَنِعْمَ الْوَكِيلُ</p>

deyip teslim ile şükretmeliyiz.

*Said Nursî*

***
