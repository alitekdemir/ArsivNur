---
title: "Denizli 123 : Ben merhum Hafız Ali’yi unutamıyorum"
no: 123
id: "D-123"
konu: "Ben merhum Hafız Ali’yi unutamıyorum"
bolge: "Denizli"
donem: "Denizli Hapis Dönemi"
date: 
yazar: "Said Nursî"
---

# Denizli 123 : Ben merhum Hafız Ali’yi unutamıyorum

<p class="takdim">[Sonra Sadık’a gönderilsin, tâ defterimde yazılsın.]</p>

<p class="arabic" dir="rtl" title="Meal: “Her türlü noksan sıfatlardan yüce olan Allah’ın adıyla.”">بِاسْمِهِ سُبْحَانَهُ</p>

Aziz, Sıddık Kardeşlerim!

Ben merhum Hafız Ali’yi unutamıyorum. Onun acısı beni çok sarsıyor. Eski zamanlarda bazen böyle fedakar zatlar, kendi dostu yerine ölüyorlardı. Zannederim, o merhum benim yerimde gitti. Onun fevkalade hizmetini eğer sizler gibi o sistemde zatlar yapmasaydı; Kuran’a, İslamiyet’e büyük bir zayiat olurdu. Ben, onun vârisleri olan sizleri tahattur ettikçe o acı gidiyor, bir inşirah geliyor.

Medar-ı hayrettir ki; ben, şimdi onun manevi, belki maddi hayatla alem-i berzaha gitmesi cihetiyle o aleme gitmek için bende bir iştiyak zuhur etti ve ruhuma başka bir perde açıldı. Nasıl ki buradan Isparta’daki kardeşlerimize selam gönderip muarefe, muhabere ile sohbet ediyoruz, aynen öyle de; Hafız Ali’nin tavattun ettiği âlem-i berzah, nazarımda Isparta, Kastamonu gibi olmuş. Hatta bu gece, mesmuata göre, buradan birisi oraya gönderilmiş. On defadan ziyade teessüf ettim. “Ne için Hafız Ali’ye onun ile selam göndermedim.” Sonra ihtar edildi ki: “Selam göndermek için vasıtalara ihtiyaç yok; kuvvetli rabıtası telefon gibidir hem o gelir alır.”

O büyük şehid, Denizli’yi bana sevdiriyor; daha buradan gitmek istemiyorum. O ve Mehmed Zühdü ve Hafız Mehmed, hayatlarında gördükleri vazife-i imaniye ve nuriyeye devam ediyor. Onlar pek yakından temaşa ediyorlar, belki de yardım ediyorlar. Evliya-yı azimenin dairesinde kıymetli hizmet noktasında mevki almalarından, ben o ikisinin Hafız Mehmed’le beraber isimlerini silsilemde aktabların isimleri yanında yad edip hediyelerimi bağışlıyorum.

Kardeşlerim! Bu iki meyve hediyenize mukabil Cenab-ı Hakk Firdevs’de iki milyon meyve-i Cenneti yazanlara ihsan eylesin, amin.

*Said Nursî*

***

1. Üstad tarafından yazılmış pusulanın orijinali.
![[Denizli-123-Pusula-Page1.jpg|300]]
![[Denizli-123-Pusula-Page2.jpg|300]]

