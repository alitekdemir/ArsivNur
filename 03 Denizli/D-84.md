---
title: "Denizli 84 : Eğer bilseydim ki, benden teberri etmekle kurtulacaksınız"
no: 84
id: "D-84"
konu: "Eğer bilseydim ki, benden teberri etmekle kurtulacaksınız"
bolge: "Denizli"
donem: "Denizli Hapis Dönemi"
date: 
yazar: "Said Nursî"
---

# Denizli 84 : Eğer bilseydim ki, benden teberri etmekle kurtulacaksınız

<p class="arabic" dir="rtl" title="Meal: “Her türlü noksan sıfatlardan yüce olan Allah’ın adıyla.”">بِاسْمِهِ سُبْحَانَهُ</p>

Aziz, Sıddık Kardeşlerim!

Bu Cuma gününde mühim bir hizib okurken siz hatıra geldiniz. “Bu musibetten kurtulmak için ne yapacağız?” lisan-ı hal ile dediniz.

Benim kalbime bu geldi: Sıkı bir tesanüd ile el ele, omuz omuza veriniz. Çünkü birbirinizden ve Risale-i Nur’dan ve benden çekinmek ve inkar etmek ve bizi ezmek isteyen gizli kuvvete dalkavukluk etmek gibi tedbirleri yapanlara zarardan başka hiç faidesi olmadığı gibi, masum kardeşlerimize hem Eskişehir’de hem burada ehemmiyetli zarar vermiş.

Sizi temin ederim; eğer bilseydim ki, benden teberri etmekle kurtulacaksınız, beni tahkir etmeye ve ihanet ve gıybet etmeye izin verip helal ederdim. Fakat bizi ezmek isteyen gizli kuvvet sizi biliyor, aldanmıyor. Zaafınızdan, teberrinizden cesaret alır, daha ziyade ezer.

Hem mesleğimiz hıllet ve uhuvvet olduğundan şahsiyet ve enaniyet cihetinden bir rekabet olmaz. Benim gibi çok kusurlu ve çok zaif bir biçarenin noksanlarına değil, belki Risale-i Nur’un kemalatına bakmalı.

*Said Nursî*

***
