---
title: "Denizli 114 : Kitap ve evraklarımızın Ankara’ya gönderilmesi çok hayırlı olacak"
no: 114
id: "D-114"
konu: "Kitap ve evraklarımızın Ankara’ya gönderilmesi çok hayırlı olacak"
bolge: "Denizli"
donem: "Denizli Hapis Dönemi"
date: 
yazar: "Said Nursî"
---

# Denizli 114 : Kitap ve evraklarımızın Ankara’ya gönderilmesi çok hayırlı olacak

<p class="arabic" dir="rtl" title="Meal: “Subhân Allah’ın adıyla” * “Hiçbir şey yoktur ki O'nu hamd ile tesbih etmesin” [İsrâ 17:44]">بِاسْمِهِ سُبْحَانَهُ * وَاِنْ مِنْ شَىْءٍ اِلاَّ يُسَبِّحُ بِحَمْدِهِ</p>

Aziz, sıddık kardeşlerim ve hak ve hakikat yolunda hakikatli pişman olmaz arkadaşlarım!

Bu gece fecre yakın hatıra gelen bir hasbihalde; kitap ve evraklarımızın Ankara’ya gönderilmesi inşallah çok cihetlerle hayırlı çıkacak ve Risale-i Nur tam merkezlerinde kendini ilan edip kendini pek kuvvetli hakaikiyle müdafaa edecek. Eğer müsademe dahi olsa inayet-i İlahiye ile mağlup olmaz.

Bizim şimdilik vazifemiz hem eski harf ile hem yeni harf ile hem müdafaa ve ifadelerimi hem meyve risalesini yazıp ve Risale-i Nur’un zahirce zayıf cephesi olan mahrem risalelerine imdat ve yardım etmektir. Gerçi bir derece daha bu medresede beraber kalmakla sıkıntı çekeceğiz. Fakat her birimiz bir vazifeyi kendine meşgale yapsa sıkıntı kalmaz. Zaten işsizliktir ki insanı sıkar.

Yeni harfle güzel yazanlar başta Diyanet Riyaseti olarak makamata gönderilecek olan Meyve ve Müdafaayı ve eski yazıları güzel olanlar dahi eski yazı ile onları yazsınlar. Ve bir kısmı Cevşenü’l-Kebir ve Evrad-ı Bahaiye ve Salavat-ı Nuriye’yi yazsınlar ki, burada Risale-i Nur’a manevi yardım olmak üzere okunsun. Ve yazıları güzel olmayanlar ise, yazanlara muhatap ve muavin ve işlerinde yardımcı olsunlar. Hocalar, hususan İstanbul’dan gelenler onları teşvik etmek ve ilmen ve fikren muavenet etmek ve münasip görürlerse Hizbü’n-Nuriyeyi tercüme etmek, ta o da Diyanet Heyeti’ne ve sair münasip makamlara gönderilsin. Ta o da mahremlere yardım etsin.

Kardeşlerim, merak musibeti ikileştirir. Maddi musibeti kalbte de yerleştirmek için bir kök olur. Hem kadere karşı bir nevi itiraz ve tenkidi ve rahmete karşı bir nevi ittihamı işmam eder. Madem her şeyde bir güzellik ciheti var ve rahmetin bir cilvesi var ve kader, adaletle ve hikmetle iş görür. Elbette biz bu zamanda umum alem-i İslam’ı alakadar edecek bir kudsi vazife yüzünden gelen hafif bir zahmete ehemmiyet vermemekle mükellefiz.

*Said Nursî*

***
