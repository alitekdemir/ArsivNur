---
title: "Denizli 133 : Haylaz bir gencin mektubudur"
no: 133
id: "D-133"
konu: "Haylaz bir gencin mektubudur"
bolge: "Denizli"
donem: "Denizli Hapis Dönemi"
date: 
yazar: "Said Nursî"
---

# Denizli 133 : Haylaz bir gencin mektubudur

<p class="arabic" dir="rtl" title="Meal: “Her türlü noksan sıfatlardan yüce olan Allah’ın adıyla.”">بِاسْمِهِ سُبْحَانَهُ</p>

<p class="takdim">[Haylaz bir gencin mektubudur]</p>

Ben, Denizli Hapishanesinde Nazillili Ziya. Mevkufum. Hapishaneye gireli dört ay olmuştur. Üç buçuk aydan beri 11. koğuşta bulunuyorum. Koğuşa geldiğimden on gün sonra, yakınımızda komşumuz olan muhterem bir adam, eşsiz bir hoca, yetmiş yaşında Said Nursi beni yanına çağırdı, şu ihtarda bulundu: “Hoş geldin oğlum. Namazını kıl, haylazlık yapma”. Ben kabul ettim. Sonra bıraktım. Dehşetli bir tokat yedim. Sonra “Eğer bir daha tekrar ederse emin ol ki, ikinci bir tokat daha kuvvetli bir şekilde yiyeceksin haberin olsun, çok dikkat, öbür haylazlar içine sen de karışma” dedi.

Ben de tevbe ederek o mübarek ellerinden öperek ayrıldım. Aaradan tam bir ay geçmişti. Namazımı kılıyordum ve Üstadımın hizmetinde bulunuyordum. Yine kendime ne olduğunu bilmiyorum. Ben de akılsızlığımdan öbür arkadaşlarla beraber haylazlığa devam ettim. Namazımı ve yediğim tokadı fiilen unuttum. Üstadım sorduğu zaman “Namazımı kılıyorum” diye kandırdım. Aradan sekiz gün geçmişti. Şaka yüzünden yaptığımız ağız kavgası ilerleyerek ciddi tehlike suretini aldı, başımdan ve yüzümden demirle yaralanmak suretiyle neticelendi. O başım secdeyi terk ettiği için aynı secdeye giden yerinden demirle vurulmam, benim ikinci bir tokat yediğime kati bir kanaat verdi. Derhal tevbe ettim. Aynı zamanda benim ile beraber yirmi haylaz gençler üstadımızın bize verdiği emirleri yapmadığımızdan aynı vakitte dokuz adam birer-ikişer şefkat tokadını yedik. Aklımızı başımıza aldık.

Tevbe ettiğimizde rahmet iltifatını gördük. Mesela arkadaşlardan birisi , hiddet tokadını yediğinden birden tevbe etti. Aynı vakitte tokat kadar şefkat iltifatını gördü. Kaybettiği paranın aynını kazandı. Akılsızlığından yine haylazlığa başladı.

Birisi de Hamza Ali adında üstadımızın yazdığı gibi kolu kırılmak suretiyle şefkat tokadını yedi. Sonra tevbe edip namazına başladı. İkinci gün bu sıkıntılı, belalı yerden kurtuldu. Kazasına gitmesi için emir geldi, gitti.

Bir de sekizinci tokadı yiyen Mehmed’dir. Sesinin güzelliği kendisinin sevimliliği cihetinden gelen hevesi sebebiyle, Üstadımın emirlerini kırdığı vakitte, aynı cihette hem sesinin hem güzelliğinin üç ay hastalığının vurduğu zarar ile çirkinleşmesi ve o cihette hevesinin tam kırılması bize kati kanaat verdi ki tesadüfi değil, bir tokattır.

Bir de dokuz adamdan tokat yiyenlerden birisi de on dört yaşında Süleyman. Kendini büyük gençlere sevdirmek ve onlarla beraber şarkı söylemekte şiddetli bir hevesi vardı. Üstadımız birkaç defa “Bu hallerden vazgeç; sen bunlara sokuluyorsun, bu haylazlar sana peder ve kardeş gibi masumane bakmazlar” diye nasihat etti. O da hevesine mağlup oldu. Üstadımızın emirlerini kırdı, aynı hevesi cihetinde uyuz hastalığı ile şiddetli bir tokat yedi ki, Onu şevkle yanlarına alanlar nefretle, “aman yanaşma” diye onun temasından korkmaları, bize kati kanaat verdi ki, bu bir tokattır, tesadüfi değil.

Bir de arkadaşlardan birisinin kumar zevki için Üstadımızın emrini kırması ve aynı noktada tokat yemesi ve terki ile aynı noktada kazanması, bize kati kanaat verdi ki Risale-i Nur’un dikkati altındayız.

Ezcümle: Birisi de, iki şefkat tokadını yiyen bu yeni kardeşiniz ve şefkatinize muhtaç ve Risale-i Nur’un bir mübtedi şakirdi Ziya’dır. Haylazlığım yüzünden tam iki şefkat tokadını yediğimden tevbe ettim. Üçüncü bir tokattan korkarak beş vakit namazımı kılacağıma muhterem Üstadımıza hitaben şu sözlerde bulundum:

“Ey Muhterem Üstadım! Bu günden itibaren, hatta bu sabahtan itibaren ibadetime daimi olarak büyük bir itina ile bırakmaksızın devam edeceğim. Üstadım, şimdi bütün kuvvetimle inanıyorum ve tasdik ediyorum ki, Risale-i Nur Şakirdlerinin gittikleri yol en doğru yoldur ve onlar hakikat içindedirler. Bugünden itibaren namazıma başlıyorum. Ben de şimdi çalışıp Risale-i Nur dairesine girip tam bir talebe olmak isterim. Üstadım, bir daha böyle hallerde bulunmayacağıma hatta onları da kendi gittiğim yola getirmek için bütün kuvvetimle çalışacağıma söz veriyorum.”

Benim -Üstadımın müsadesiyle- Risale-i Nur’un şakirdlerinden vefat eden Kastamonulu Selahaddin yerine kabul edildiğime Cenab-ı Hakk’a çok şükrediyorum.

*Ziya*

***
