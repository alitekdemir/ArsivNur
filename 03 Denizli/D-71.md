---
title: "Denizli 71 : Size dün yazdığım latifenin üç zarafeti var"
no: 71
id: "D-71"
konu: "Size dün yazdığım latifenin üç zarafeti var"
bolge: "Denizli"
donem: "Denizli Hapis Dönemi"
date: 
yazar: "Said Nursî"
---

# Denizli 71 : Size dün yazdığım latifenin üç zarafeti var

<p class="arabic" dir="rtl" title="Meal: “Her türlü noksan sıfatlardan yüce olan Allah’ın adıyla.”">بِاسْمِهِ سُبْحَانَهُ</p>

Aziz, Sıddık Kardeşlerim!

Size dün yazdığım latifenin üç zarafeti var.

**Birincisi**: Kuleönlü Mustafa, mübarek heyetin şahs-ı manevisinin bir mümessili olmasından o şahs-ı manevinin sırriyle ve bereketiyle sürgülü kapı kendi kendine açıldığı gibi yine o tahakkuk edip vücuda gelmiş mübarek heyetin mümessilinin, on sene sonra yarım dakika benimle görüşmesi sebebiyle hapishane müdürü tarafından bana hiddet edildi. Ben de hiddet ettim. “Kapıları kapansın” tekrar ile dedim. Aynı günün gecesinin sabahında -hiç vuku bulmamış- kendi kendine nöbetçilerin kapıları kapandı, iki saat açılmadı.

**İkinci Zarafet**: Ben bir pusula müddeiumuma müdürle göndermiştim. İçinde demiştim. “Ben tecriddeyim, kimse ile görüşemiyorum. Eğer görüşsem de bu şehirde kimseyi tanımıyorum. Buranın belediyesi birisiyle...” ila ahir. Sonra müddeiumumi demiş: “O tecridde mi?” Müdür demiş: “Yok.” İkisi bana itiraz etmişler. Aynı gün yarım meczub ve yarım akrabam ve yarım dakika benimle görüşmesi yüzünden öyle bir vaziyet gösterildi ki, hiçbir tecridde olmamış. Bana itirazlarını yüzlerine çarptı.

**Üçüncüsü**: Komşumdaki haylaz gençlerin kapıda gürültüleri akşam-yatsı ortasında bana zarar ediyordu, fakat az idi. O kapı da aynı gün bir bahane ile kapatıldı. Hem fena koku menzilimde ziyadeleşti. Hem o haylazların kapıma yakın gürültüleri ziyade bana zarar verirdi. Ben de yine “Kapıları kapansın, neden böyle yapıyorlar?” dedim. Aynı sabah o hadise oldu.

*Said Nursî*

***
