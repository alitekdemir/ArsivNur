---
title: "Denizli 22 : Risale-i Nur anarşiliği ve istibdad-ı mutlakı esasıyla bozar"
no: 22
id: "D-22"
konu: "Risale-i Nur anarşiliği ve istibdad-ı mutlakı esasıyla bozar"
bolge: "Denizli"
donem: "Denizli Hapis Dönemi"
date: 
yazar: "Said Nursî"
---

# Denizli 22 : Risale-i Nur anarşiliği ve istibdad-ı mutlakı esasıyla bozar

Risale-i Nur’un hukukunu müdafaa etmek için ehemmiyetli bir talebim ve bir ricam var.

Risale-i Nur umum alem-i İslam’a taalluk edecek hakaiki cami olduğundan, muhakkik alimlerden ve feylesoflardan ehl-i vukuf bir heyet-i ilmiyeyi teşkil edip (gayet mahremler, mahdud bir-iki risale hariç olarak) bütün risalelerimi tetkik için Denizli Ağır Ceza Mahkemesi, Ankara Ağır Ceza Mahkemesine sevk etmiştir. Bu memlekete maddi ve manevi bereketi ve fevkalade hizmeti otuz üç ayat-ı Kuraniyenin işaratıyla ve İmam-ı Ali’nin (r.a.) üç keramet-i gaybiyesiyle ve Gavs-ı Azam’ın kati ihbarıyla tahakkuk etmiş olan Risale-i Nur’a ait dava ve itiraz, cüz’i bir hadise ve şahsi bir mesele değil ki ehemiyet verilmesin. Belki bu milleti ve bu memleketi ve hükümeti ciddi alakadar edecek ve dolayısıyla alem-i İslam’ın nazar-ı dikkatini ehemmiyetli bir surette celbedecek bir külli hadise hükmünde umumi bir meseledir.

Evet Risale-i Nur’a perde altında hücum edenler, ecnebi parmağıyla bu vatandaki milletin en büyük kuvveti olan alem-i islamın teveccühünü, muhabbetini ve uhuvvetini kırmak ve nefret verdirmek için siyaseti dinsizliğe alet ederek, perde altında küfr-ü mutlakı yerleştirenlerdir ki hükümeti iğfal ve adliyeyi iki defa şaşırtıp der: “Risale-i Nur ve şakirdleri dini, siyasete alet eder. Emniyete zarar ihtimali var.”

Risale-i Nur’un gerçi siyasetle alakası yoktur. Fakat küfr-ü mutlakı kırdığı için küfr-ü mutlakın altı olan anarşiliği ve üstü olan istibdad-ı mutlakı esasıyla bozar, reddeder. Emniyeti, asayişi, hürriyeti, adaleti temin ettiğine yüzer hüccetlerden bu müdafaanamesi hükmündeki Meyve Risalesi’ni takdim ediyorum.

*Said Nursî*

***
