---
title: "Denizli 42 : Hüsrev’in ifadesidir"
no: 42
id: "D-42"
konu: "Hüsrev’in ifadesidir"
bolge: "Denizli"
donem: "Denizli Hapis Dönemi"
date: 
yazar: "Said Nursî"
---

# Denizli 42 : Hüsrev’in ifadesidir

<p class="arabic" dir="rtl" title="Meal: “Her türlü noksan sıfatlardan yüce olan Allah’ın adıyla.”">بِاسْمِهِ سُبْحَانَهُ</p>

<p class="takdim">[Hüsrev’in Denizli Ağır Ceza Mahkemesi’nde Söylediği İfadesidir.]</p>

<p class="takdim">(3 Şubat 944)</p>

Efendim!

Dinî eserlerini okuyup yazmakla cidden istifade ettiğim Bediüzzaman Hazretleriyle uzun senelerden beri yakından alakadarlığımı kesmiş değilim. Risale-i Nur namındaki eserlerinin hemen hemen hepsini de okumuş bulunuyorum. Barla’da, Isparta’da, Eskişehir Hapishanesi’nde kendisiyle beraber bulundum. Daha sonra da muhaberemi kesmedim. Kendim bu vatanın bir öz evladı ve bu Türk Milletinin bir ferdiyim. Dindarlık ve Müslümanlığın telkin ettiği faziletkarlığın hakikaten meftunuyum. İyi olmak ve iyilik edenleri sevmek ve iyi olanlarla arkadaşlık etmekle iftihar ederim. Daha bu gibi yüksek seciyeler arkasında koşan bir ferdim. On iki seneden daha evvel Halık’ımın lütfuyla Bediüzzaman Hazretlerine vasıl olmuş ve eserlerini okumuşum. Müslümanlık dininin pek büyük kudsiyetine ve pek yüksek fazilet telkin ettiğine o eserleri okumakla muttali oldum. Âsar-ı Nur’un ve müellifinin, bu milletin iki hayatlarının saadetlerine çalıştıklarına o kadar bariz deliller gördüm ki bu delail karşısında hayran olmamak elden gelmiyor.

İşte gerek Eskişehir Mahkemesi ve gerekse Isparta Mahkemesi, Kuran’ın hakiki ve çok yüksek bir tefsiri olan bu Risalelerin okunup yazılmasını menetmedikleri halde bugün biz ittiham altından kurtulamıyoruz. Altı ay Eskişehir Mahkemesinde, aylardan beri de Isparta ve Denizli Mahkemelerinde sırf imani olan bu eserlerle alakamızı bırakmadığımızdan tutuluyoruz. Bu yüksek mahkemenin huzurunda, zannedildiğim gibi suçlu olarak değil belki bir şahid sıfatıyla hem burada hem Isparta’da kerratla vaki suallere pek açık bir lisan ile cevap vermişim.

Sebeb-i ittihamım olarak ileri sürülen, evimde aramada bulunan Risale-i Nur’un bazılarında, bugünün görüşüne uygun gelmeyen bir-iki cümle ile bazılarında imzalarımın bulunması ve Üstadım Bediüzzaman’a yazdığım eski ve yeni mektuplarımın ele geçmiş olmasıdır. Telifleri eski olan yüz kırk küsur risalenin hepsi de Eskişehir Mahkemesi safahatından geçmiş risalelerdir. O mahkeme, şimdi huzurunuzda bulunan beş altı arkadaşımla bana, 163 üncü maddeye istinaden kanaat-ı vicdaniye üzerine ihtimal ile ceza verirken yüz küsur arkadaşımızı beraet ettirmişti. Halbuki bugünkü ittiham edilmek istenildiğimiz isnadlar o günde de vardı. “Tarikatçısınız, cemiyetçisiniz, halkı hükümet aleyhine teşvik ediyorsunuz.” denilmişti. Yüz yirmi suçlu ve yüz yirmi risale meydanda iken neticede Eskişehir Mahkemesinin bizi mahkum etmek için kanaat-ı vicdaniyeye müracaat etmesine hayret etmemek mümkün mü?

Üzücü ve yorucu ve pek çok mahrumiyetleri üzerinde yaşatan Birinci Harb-i Umumi, Milli Mücadele ve Eskişehir Vakası gibi elemli hadiseler içinde tedavisine imkan bulamadığım bir hastalık, son senelerde -yedi sene- beni evimde ikamete mecbur etti. İki sene evvel üçüncü defa olarak orduya alındım. Bu kudsi vazifeyi İlahi bir fariza bildiğimden hastalıklı halimle vatanın muhafazası ve bu milletin bekası için bir buçuk sene daha askerlik ederek üsteğmenliğe terfi ettirilip terhis edildim.

Eskişehir Mahkemesi’nden bugüne kadar aradan dokuz sene geçtiği halde hakkımda şimdiki yapılan isnadattan hiçbir şey kayd edilmemiş ve edilmiyor. Memleketimde komşularımdan, askerlikte iki tugay, üç alay, dört tabur dahilinde bölük kumandanlığı, takım subaylığı, irtibat subaylığı ve mutemedlik gibi muhtelif vazifelerin ifasında arkadaşlık ettiğim birçok subaylardan hiçbirisi, hakkımda menfi düşünceli olduğuma dair hiçbir ihbaratta bulunmamış. İttiham edildiğim maksadlara uygun ve beklenen hedeflere vasıl olacak ortada hiçbir şey yok. İşte bir buçuk senelik askerlik hayatım, yedi senelik Isparta’daki yaşayışım ve elan murakabeniz altında geçen hapishane hayatım tertemiz.

Evet ben yüksek mahkemenize arz ediyorum ki: Bizler hakikaten ehl-i garazın kurbanı bîgünah kimseleriz. Hem içimizde esaretin acısını tatmış olanlar var. Millet ve hükümet mefhumunun ne demek olduğunu bilmiyorlar değiliz. Eski cezamıza yeni bir ceza daha ilave etmekle bizi daha çok ezmeyiniz. İşte Eskişehir Mahkemesinde söylediğim şu sözlerimi şimdi bu yüksek mahkemenizde de tekrar ediyorum: “Bize Üstadımız tarikat dersi vermiş değildir. Hem Üstadımız yalanı irtikab etmezler. Siyaseti çoktan terkettiğini daha Isparta’da iken kerratla ağızlarından işittim. Hem de biz hiçbir cemaatin mensuplarından değiliz. Ancak şu müslüman milletin dindar birer ferdiyiz.”

*Hüsrev*

***
