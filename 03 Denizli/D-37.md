---
title: "Denizli 37 : Ankara bilirkişi heyeti raporunun sureti"
no: 37
id: "D-37"
konu: "Ankara bilirkişi heyeti raporunun sureti"
bolge: "Denizli"
donem: "Denizli Hapis Dönemi"
date: 
yazar: "Said Nursî"
---

# Denizli 37 : Ankara bilirkişi heyeti raporunun sureti

<p class="takdim">Ankara Ehl-i Vukufunun İttifakla Verdikleri Raporun Suretidir. [^1]</p>

Dolu bulunan ceman beş sandık kitap tarafımızdan açılarak okundu. Said-en Nursi tarafından telif edilen (basılmış, basılmamış) Risale-i Nur eczaları ve Risale-i Nur’a ekli Said-en Nursi ile bazı şakirdleri tarafından yazılmış kısmen ilmî ve dinî mektublarla şakirdlerin birbiriyle ve Said-en Nursi ile adi muhabere mektupları ve klişeleri inceleme mevzuu salahiyetimiz dahilinde görülerek incelendi. Bunların mahiyetini belirtmek için bu risale ve mektupları iki neve ayırmak gerektir.

Risaleler bir ayetin tefsiri ve bir hadis-i şerif’in şerhi maksadıyla yazılmış olanlarıyla Din, İman, Allah, Peygamber, Kuran, Ahiret akidelerini ve ibarelerini açıkça anlatmak için temsillerle yazılmış ilmi görüşleri; ve ihtiyarlarla gençlere hitap eden ahlaki öğütleri ve kısmen hayat tecrübelerinden alınmış ibretli vakaları ve esnafa ait faideli menkıbeleri ihtiva eden mevcudun yüzde doksanını teşkil eden risalelerdir ki bütün bu risalelerde müellif; hem samimi hem hasbi ve hem ilim yolundan ve din esaslarından hiç ayrılmamıştır. Bunlarda dini alet etmek veya cemiyet teşkil etmekle emniyeti ihlal hareketinin bulunmadığı sarihtir. Şakirdlerin birbiriyle ve Said Nursî’yle adi muhabere mektupları da bu nevidendir.

1-) Said-en Nursi, İstanbul’da iken kazandığı ehemmiyetli şan ve şerefin, kalın bir uykudan ibaret sakil bir rüya ve muvakkat bir sersemlik olduğunu söyler. Ve İstanbul’da iken bir-iki sene gafletle siyasete karıştığından bunu “dünyanın ölümü” diye tasvir eder. Bu münasebetle “Eski Said, Yeni Said” diye iki şahsiyet bulunduğunu ve bu şahsiyetlerin birbirinden ayrı olduğunu söyler. (Sıra dokuz, adet birincide) yirmi kadar risale bulunan mecmuasının sonunda, Isparta’da Risale-i Nur Şakirdlerine yazılan mektubun içinde, siyasete tenezzülün hata olduğunu söyler.

2-) Said Nursî’nin en mühim kitabı olan “Hüccetullahü’l-Baliğa” adlı kitabın (sıra dört, aded bir) Münacat kısmında: “Bu dünya fanidir. En büyük dava baki olan âlemi kazanmaktır. İnsanın itikadı sağlam olmazsa davayı kaybeder. Hakiki dava budur. Bunun haricindeki davalara karışmak zararlıdır. Siyasetle meşgul olan ehemmiyetli hizmetlerinden geri kalır. Hem de siyaset boğuşmalarına kapılanlar selamet-i kalbini kaybeder.”

3-) Yirmi Altıncı Lema’da “İhtiyar dünyada benim hakiki vazifem neşr-i esrar-ı Kuraniyedir.” (Sahife 45) “Bu memleketle hamiyet-i İslamiye noktasında alakadarım. Yoksa benim ne hanem var ne evladım.” (Sahife 59)

4-) Yirmi Birinci Lema’sı: Kardeşlerine verdiği öğütlerden Birinci Düstur: “Amelinizde rıza-yı İlahi olacak, maddi menfaat fikri olmayacak.” Bu yazılarda: “Ben sofi değilim. Mesleğimiz tarikatçılık değildir” (sahife 108) “Hubb-u cah ve nazarı kendine celbetmek ruhi bir marazdır. Buna gizli şirk denilir. Eğer mesleğimiz şeyhlik olsa idi makam bir olurdu. O makama namzedler olurdu. Mesleğimiz uhuvvettir. Kardeş kardeşe peder olmaz. Mürşid vaziyetini takınamaz.”

***

<p class="takdim">[Ankara ehl-i vukufunun müttefikan verdikleri beraet kararının neticesidir.]</p>

### Netice-i Fezleke

1- Heyetimiz şu neticeye varmıştır ki; Said Nursî normal hayatında, kanaatlarında samimi ve kalbi dinî hissiyat ile meşbu olmakla beraber, bazen kendisinin cezbeye ve şuur hezeyanına tutulduğu anlaşıldığı, risale ve kitap ve mektupların incelenmesinden anlaşılmasına göre, bu adamların yazılarında halkı dinî mukaddesata alet ederek devletin emniyetini ihlale teşvik etmek veya bir cemiyet kurmak kasdında olduğunu gösterir bir sarahat ve emare olmayıp kendini yegane alim mahiyetinde satılığa meraklı bir tavır takındığı görülmektedir.

2- Gerçi Said Nursi’de bir enerji var. Bu enerji, tarikat gütmek ve mezhep çıkarmak, cemiyet kurmak, tedrisat icra etmek enerjisi değil. Ben, benim vazifem Kuranın hakikatlarını anlatmaktır ve ciddi kanaatiyle arzu edenleri ilminden faidelendirmek enerjisidir. Bununla beraber kendisi de Eski Said, Yeni Said diye iki şahsiyet göstermesine, yazılarındaki Risale-i Nur mizanlarından Otuzüçüncü Söz’ün Otuzüçüncü Mektubunun Otuzüç Penceresi gibi tabirlerin normal olmadığına, cifir ve ebced ve tevafuk hesablarından yapılan istihraclara binaen hükmetmesine ve kulağına gelen kedinin “Ya Rahîm” diye tesbih çekmesine, “Filan yerde durdum, dünya gözüme şöyle göründü, kendimi mezar taşı gördüm” denmesine bakarak Said Nursi’nin sem’î ve basarî hallüsinasyon, ihtilal-i dimağîye mübtela olması ihtimali de nazar-ı dikkate alınabilir.

3- Mevkuflardan Said Nursî’nin mensuplarına gelince: Bunlar Said Nursî’nin zihnen normal olduğu ilmî ve ekseriya vakıfane eserlere kapılarak, cezbeli ve ruhi ihtilal halinde yazdığı gayr-ı ilmî ve şaşırtıcı eserlerine aldanmış ve ondan dahi din meselelerini ve Kuran hakikatlarını öğreneceğiz diye safdilliklerinden peşine düşmüşlerdir. Bunlar hüsn-ü niyet sahipleri olup, sırf dinî itikad yolunda safdilliklerinden Said’e ve okudukları risalelere bağlılık göstermekle ve birbiriyle yaptıkları muhabere mektuplarının münderecatında, hükümete karşı kötü bir kasıt besledikleri, bir cemiyet kurmak, bir tarikat kurmak fikriyle hareket etmedikleri anlaşılmaktadır.

İşbu rapor, ehl-i vukufun ittifakıyla tanzim ve makam-ı aidine takdim kılındı.

22/4/1944

<p class="takdim">Ehl-i vukuf Diyanet İşleri Müşavere Heyeti azasından</p>

Dersiâm Profesör Yusuf Ziya

<p class="takdim">Ehl-i vukuf Dil-Tarih Fakültesi Şarkiyat Enstitüsü Müdürü</p>

Necati Lügal

<p class="takdim">Ehl-i vukuf Türk-Tarih Kurumu Türk-İslam Kitapları Derleme azasından</p>

Yusuf Aykut

***

***
[^1]: Ehl-i vukuf raporundaki tenkid kısmı mahkemede kati cevapları verildiğinden ve müdafaatımın ahirinde yazıldığından burada yazılmadı. Zaten o tenkidler üç-dört risalede on cüzi meseledir. Hem siyasi değil ilmîdirler. Hem o itirazların sehiv ve hata olduğu senedlerle mahkemede ispat edilmiştir.
