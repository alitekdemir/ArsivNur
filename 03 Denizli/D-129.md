---
title: "Denizli 129 : Bu nevi hadisler müteşabih kısmındandırlar"
no: 129
id: "D-129"
konu: "Bu nevi hadisler müteşabih kısmındandırlar"
bolge: "Denizli"
donem: "Denizli Hapis Dönemi"
date: 
yazar: "Said Nursî"
---

# Denizli 129 : Bu nevi hadisler müteşabih kısmındandırlar

<p class="arabic" dir="rtl" title="Meal: “Subhân Allah’ın adıyla” * “Hiçbir şey yoktur ki O'nu hamd ile tesbih etmesin” [İsrâ 17:44]">بِاسْمِهِ سُبْحَانَهُ * وَاِنْ مِنْ شَىْءٍ اِلاَّ يُسَبِّحُ بِحَمْدِهِ</p>

Aziz, Sıddık Kardeşlerim!

Bu nevi hadisler müteşabih kısmındandırlar. Hem cüzi ve hususi değiller hem umumi yerlere bakmıyorlar. Bir kısmı ise, ümmetin başına gelen dinî fitnelerden yalnız bir tek zamanı ve Hicaz ve Irak’ı misal olarak gösterir. Zaten Abbasilerin zamanında, o tarihte Mutezile, Rafizi, Cebri ve perde altında zındıklar, mülhidler, İslamiyeti zedeleyen çok fırak-ı dâlle meydana gelmiştiler. Şeriat ve itikad noktasında ehemmiyetli sarsıntılar olması hengamında Buhari, Müslim, İmam-ı Azam, İmam-ı Şafii, İmam-ı Malik, İmam-ı Ahmed İbn-i Hanbel ve İmam-ı Gazali ve Gavs-ı Azam ve Cüneyd-i Bağdadi gibi pek çok eazım-ı İslamiye imdada yetişip o fitne-i diniyeyi mağlup ettiler. O tarihten üç yüz sene kadar o galebe devam ile beraber, perde altında yine o ehl-i dalalet fırkaları, siyaset yoluyla Hülagü-Cengiz fitnesini İslamların başına getirdiler. Bu fitneden hem hadis hem Hazret-i Ali Radıyallahu Anh sarih bir tarzda aynı tarihiyle işaret ediyorlar.

Sonra bu zamanımızın fitnesi en büyük bir fitne olduğundan hem müteaddid hadisler hem çok işarat-ı Kuraniye aynı tarihiyle haber veriyorlar. Buna kıyasen, ümmetin geçireceği safahatı külli bir surette bir hadis beyan ettiği vakit, bazen o küllinin bir tek hadisesini, misal olarak tarihini gösterir.

Böyle müteşabih ve manası tam anlaşılmayan hadisleri Risale-i Nur eczaları kati bir surette tevillerini beyan etmiş. Yirmi Dördüncü Söz’de ve Beşinci Şua’da bu hakikati düsturlarla ispat etmiş.

*Said Nursî*

***
