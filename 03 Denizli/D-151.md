---
title: "Denizli 151 : Ankara, bize karşı müsalahakarane vaziyet aldı"
no: 151
id: "D-151"
konu: "Ankara, bize karşı müsalahakarane vaziyet aldı"
bolge: "Denizli"
donem: "Denizli Hapis Dönemi"
date: 
yazar: "Said Nursî"
---

# Denizli 151 : Ankara, bize karşı müsalahakarane vaziyet aldı

<p class="arabic" dir="rtl" title="Meal: “Her türlü noksan sıfatlardan yüce olan Allah’ın adıyla.”">بِاسْمِهِ سُبْحَانَهُ</p>

Aziz, Sıddık Kardeşlerim!

Bir cilve-i inayet-i Rabbaniyedir ki; daha müdafaatımızı ve evraklarımızı ve kitapları görmeden, yalnız perde altında hisseden Maarif Vekilinin dehşetli püskürmesi ve hücumu, Beşinci Şua ve Hücumat-ı Sittenin Zeyli gibi gayet şiddetli mahrem risaleleri en ehemmiyetli makamat bilfiil tenkid için tetkik etmesi ve müdafaatın ciddi, dokunaklı, küfr-ü mutlakaya cüretkarane darbeleri, Ankara’nın bize karşı çok şiddetli davranmasını beklerken, meselenin azametine nisbeten gayet mülayimane, belki müsalahakarane vaziyet almış.

Ve bu cilve-i inayetin bir hikmeti de şudur: Risale-i Nur’un, umum memlekete alakası cihetiyle umumi bir dershanede ve büyük makamatta dikkatle ve merakla okunmasıdır. Evet bu zamanda böyle yüksek bir ders, elbette böyle cemiyetli ve külli ve umumi dairelerde okunması, büyük bir inayettir ve küfr-ü mutlakı kırdığına bir kuvvetli emaredir.

Kardeşlerim! Herhalde bu kadar sıkıntı ve zararı çeken zayıf bir kısım aile sahipleri, bir derece Risale-i Nur’dan ve bizden çekinmek, belki vazgeçmek için bir mazeret olabilir zannıyla, tahliyeden sonra değişmek ihtimaline binaen derim:

Bu derece kıymettar bir mala bu kadar maddi ve manevi fiyat veren ve bu azabı çeken o maldan vazgeçmek büyük bir hasarettir. Hem her birisi, Risale-i Nur’un eczalarını ve alakadarlarını ve bizi muhafaza ve yardım ve hizmeti birden bıraksa hem ona hem bizlere lüzumsuz bir zarardır. Onun için ihtiyatla beraber sadakatini ve irtibatını ve hizmetini değiştirmemek lazımdır.

*Said Nursî*

***
