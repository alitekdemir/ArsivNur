---
title: "Denizli 54 : Ahmed Feyzi’nin müdafaasıdır"
no: 54
id: "D-54"
konu: "Ahmed Feyzi’nin müdafaasıdır"
bolge: "Denizli"
donem: "Denizli Hapis Dönemi"
date: 
yazar: "Said Nursî"
---

# Denizli 54 : Ahmed Feyzi’nin müdafaasıdır

<p class="arabic" dir="rtl" title="Meal: “Her türlü noksan sıfatlardan yüce olan Allah’ın adıyla.”">بِاسْمِهِ سُبْحَانَهُ</p>

<p class="takdim">[Ahmed Feyzi’nin Müdafaasıdır]</p>

Denizli Ağır Ceza Mahkemesi Yüksek Riyasetine!

1- İddia makamı bizi zorla cemiyetçi yapıp bir kısım temiz ve fazilet aşığı vatandaşları her ne bahasına olursa olsun tecziye ettirebilmek maksadıyla bir türlü mevhum cemiyetçilik teranesini elan bırakmıyor. Halbuki ne safahat-ı muhakeme ve ne de vesaikin tetkiki, iddia makamının bu iddiasını haklı çıkaracak sarih ve müsbet hiçbir delil tesbit etmiş değildir. İddia makamının, vatandaşları mutlaka cezalandırabilmek arzusunun bir ifadesi olan bu son talebi, hiç olmazsa evrak-ı davanın layıkıyla tetkikinden mütehassıl ve bîtaraflıkla hazırlanmış bir kanaat olsa idi, bir derece isabetli olurdu. Halbuki, maalesef bu talep; evrak okunmadan, vatandaşların mukadderatı üzerinde durulmadan ve çok adli hataları ve iltizamkarlıkları da muhtevi olarak serd edilmiştir.

Mesela ilk iddianamede şahsım için serd edilen birçok indî ittihamlar meyanında “195 parça kitabın yedimde bulunması keyfiyeti” vardı ki; buna, sorguya verdiğim ve bilahare iki defa mahkeme-i âliyenize sunduğum itiraznamede cevap verilmiş.

Bunlar, kütübhanemin mevcudu olan mütenevvi dinî, ilmî, felsefî, fennî âsâr olduğu izah edilmiş. Ve hatta bu âsârın bir listesi evrak arasında yoksa, bunların esâmisinin, hakikatin tavazzuhu namına Aydın’dan sorulması talep edilmişti. Fakat hem de daktilo ile üç nüshası dava evrakı arasında mevcud olan bu dilekçe okunmadığı için son talepte de yine aynı ittihamla karşılaşmış bulunuyorum. Vatandaşın mukadderatı üzerinde bu kadar laubaliyane kayıtsızlık, cidden şayan-ı esef bir manzaradır.

2- Makam-ı iddianın bizim vaziyetimizi anlamadığı ve anlamak istemediği meselelerden birisine, laikliğin telakkisi tarzında rastlanır. Memleketimizde en çok su-i tefsire ve suistimale uğrayan bu tabir, devlet rejiminin hakiki mahiyetini kavramayan bir takım sathi beyinler nazarında sadece dindarlık düşmanlığı manasına alınıyor. Fransızca’da “cismani” demek olan bu tabir; ruhani, teokratik kelimesinin zıddıdır. Din ve mezhep, akide meselelerini; daha çok bîtaraf olması istenilen idare işlerine karıştırmamak demektir. Evet, yalnız idarecilikte dini icabların dışında kalmak demek olan bu tabir, hiçbir zaman dini imha etmek, dinî hayatı baltalamak, dindarlığı tayib ve takbih ve tezyif ve tazyik etmek manasına gelmez. Bilakis, amelî mahiyette vicdan hürriyetlerine azami derecede yer vermek ve bu meyanda dinî serbestîyi de en yüksek derecede tanımak demektir.

Din vazifelerinin ifası, din hakikatlerinin öğrenilmesi ve bu hakikatlere uygun kanaat ve iman taşınması ve bu kanaatların dindarlar arasında izharı gibi dinî hayatın tecelliyatı olan safhalar ise, bu hürriyetin tezahür tarzlarıdır. Maalesef akidesizliği ve maneviyatta mahrumiyeti yegane meziyet ve mazhar-ı mübahat bir irfan ve ilerilik nişanesi addeden ve sırf bir eser-i taklid olarak; garbın eskimiş, çürümüş, iflasa uğramış ve ilmî sahada insanlık ve fazilet fikirlerini ifna suretiyle ruh-u insaniyeti yıkmış olan bayat bazı inkarî mesalik-i felsefesini hakikatin yegane tarz-ı ifadesi zanneden bir kısım sathi beyinler, dinî hayatın vatandaşta tecellisi fıtrî ve zaruri olan bu muhtelif tezahürlerini laiklik prensibine bir tecavüz ve taarruz telakki etmektedirler.

Vatandaşın -mesela- malumat-ı diniyesini öğrenmek için cehdi ve bu uğurda hüsn-ü zan ettiği herhangi bir ilim menbaına müracaat etmesi ile dini esasları vesile ittihaz ederek siyaset propagandacılığı yapması ve iddia makamının her vesile ile belirttiğine göre “dini, hüküm halinde idareye sokmak için icra-yı faaliyet etmesi” başka başka şeylerdir. Birisi; dinî hayatın ve memleketimizde temel hak olan vicdan hürriyetinin bir zarureti ve diğeri de bir siyaset dalavereciliğidir. İşte iddia makamının bir türlü anlamak istemediği budur.

Makam-ı iddia, dinî hakikatleri öğrenmek için her nasılsa bir ilim menbaı etrafına toplanmış görünen saf vatandaşları, bazı şahsi ve samimi kanaat-ı diniye taşımalarından dolayı bir siyasi cemiyet manasında görmek istiyor. Bu hayatı yaşayan biçareleri, “devletin laikliği ile muaraza ediyorlar, devletin bu prensibini yıkmak istiyorlar” şeklinde gösteriyor. Ve vatandaşın, yakın bir mazide hakaik-i İslamiyeyi Avrupa âlem-i Hıristiyanetine karşı müdafaa için seçilmiş yegane bir irfan menbaının ilminden hissemend olmasını bir türlü hazmedemiyor.

İşte bu haksız ve sakat görüşünün kurbanıyız. Ve bu görüşte ısrar eden ve bir sürü bîgünah vatandaşları haksız yere bu damga ile damgalayarak ceza görmelerini can-ı gönülden isteyen muhterem müddeiumumi, bu emelinin tahakkuku için en yüksek ilmî nüfuz ve otoriteyi haiz bir ilim ve ihtisas heyetinin raporuna, devlet merkezinde en yüksek adlî makamının manevi mürakabesi altında reddedilmez edilleye müsteniden yapılan esaslı inceleme neticesine de saygı göstermiyor. Bilakis şahsiyetleri meçhul, ehemmiyetsizlikleri ve garazkarlıkları malum, eski ehl-i vukufun gayr-ı ilmî ve sırf hissî temayülatını tercih ediyor. Ve bu ilmî ve resmî ve en yüksek ehliyete malik heyetin kanaatlarını yüksek mahkemenin takdir hakkına bir nevi müdahale telakki ediyor. Kendi hissiyatının mürevvici olan diğerlerinin, bizim gizli bir teşekkül vücuda getirdiğimiz şeklindeki karar ve kanaatlarını her nedense mahkemenin takdir hakkına müdahele saymıyor.

Adalet terazisinin bir tarafındaki hukuk, devlete addedilince, artık diğer tarafta kalan fert için hiçbir hak tanımamak, bütün müzaheretleri devlet hesabına ve devlet lehine kullanmak ve bu durum sebebiyle hakkının müdafaası güçleşen ferdi ve ona bağlı ailesinin mukadderatını kurban etmek, adaletten anlaşılan mana ve hikmet-i idare icabatından mı oluyor?

*Ahmed Feyzi Kul*

***
