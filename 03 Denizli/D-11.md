---
title: "Denizli 11 : Savcı’nın iddianamesine karşı itirazname (Üç Esas)"
no: 11
id: "D-11"
konu: "Savcı’nın iddianamesine karşı itirazname (Üç Esas)"
bolge: "Denizli"
donem: "Denizli Hapis Dönemi"
date: 
yazar: "Said Nursî"
---

# Denizli 11 : Savcı’nın iddianamesine karşı itirazname (Üç Esas)

<p class="arabic" dir="rtl" title="Meal: “Her türlü noksan sıfatlardan yüce olan Allah’ın adıyla.”">بِاسْمِهِ سُبْحَانَهُ</p>

## Müddeiumumun iddianamesine karşı bir saatte yazılan itiraznamedir

Denizli’nin insaflı müddeiumumisinin iddianamesine karşı evvelen; beş-altı esas olarak müddeiumumi beye evvelce yazılan bir küçük müdafaayı bir itirazname.. ve saniyen mahkemenin elinde bulunan Eskişehir müddeiumumisinin iddianamesine mukabil verilen eski itirazname ve müdafaayı.. ve salisen küçük müdafaadaki beş-altı esasa, üç-dört esası bir itirazname olarak iddia makamına ve ağır ceza mahkemesine takdim ediyorum.

**Birinci Esas**: İddianamede başka yerlerdeki sathi tahkikata binaen, bize bir cemiyet-i siyasiye noktasında bakmış. Buna cevabımız:

- **Evvelen**: Bütün benimle arkadaşlık eden zatların şehadetiyle on dokuz seneden beri hiçbir gazeteyi okumayan ve dinlemeyen ve sormayan ve iki sene beş aydır Harb-i Umumi’den hiçbir haber almayan ve merak etmeyen ve bilmeyen bir adamın, elbette siyasetle hiçbir alakası yoktur ve siyasi cemiyetlerle hiçbir münasebeti olmaz.

- **Ve Saniyen**: Risale-i Nur’un yüz otuz parçaları meydandadır. İçinde imanî hakikatlerden başka bir hedef, bir maksad-ı dünyevi olmadığını Eskişehir Mahkemesi -yalnız bir-iki risaleden başka- ilişmemesi ve koca Kastamonu zabıtasının sekiz sene zarfında daimi tarassud ile beraber iki hizmetçimden ve yalnız üç adamdan başka bir bahane ile müttehem bulmaması kati bir hüccettir ki Risale-i Nur şakirdleri hiçbir vecihle siyasi cemiyet değiller.

Eğer iddianamedeki cemiyetten maksadı imanî ve uhrevi bir cemaat ise, ona cevaben deriz ki: Eğer darulfünun talebelerine ve her nevi esnafa birer cemiyet namı verilse, bize de o nevden bir cemiyet namı verilebilir.

Eğer dini hissiyatla emniyet-i dahiliyeyi ihlal edecek bir cemaat namı veriliyorsa, buna mukabil deriz: Yirmi sene zarfında, bu fırtınalı zamanda, Risale-i Nur’un yüz risalelerinden binler nüshalarını binler adam kemal-i merakla okudukları halde, hiçbir yerde hiçbir vukuat ile emniyet-i dahiliyeye ilişmeleri ne hükümetçe ve ne de mahkemece kaydedilmemesi bu ithamı çürütüyor.

Eğer hissiyat-ı diniyeyi kuvvetlendirmesinden istikbalde emniyet-i dahiliyeye zarar verebilir diye bir cemiyet namı verilmiş ise, buna mukabil deriz:

- **Evvelen**: Başta Diyanet Riyaseti ve bütün vaizler aynı hizmeti görüyorlar.

- **Saniyen**: Risale-i Nur Şakirdleri değil emniyete, asayişe zarar vermek, belki bütün kuvvet ve kanaatleriyle milleti anarşilikten muhafaza ve emniyet ve asayişi temin etmek için çalıştıklarına delil ise birinci esasta beyan edilmiş. Evet biz bir cemaatiz. Hedefimiz ve programımız; evvela kendimizi, sonra milletimizi idam-ı ebedîden ve daimi haps-i münferidden kurtarmak ve vatandaşlarımızı anarşilikten ve serserilikten muhafaza etmek ve iki hayatımızı imhaya vesile olan zındıkaya karşı, Risale-i Nur’un çelik gibi hakikatleriyle kendimizi muhafaza olduğuna hüccet ise, Risale-i Nur’un zındıkaya karşı manevi bir müdafaanamesi hükmünde olan Denizli Hapsinin Meyvesi namında ve Risale-i Nur’un kısa bir hulasası ve esas mesleğini beyan eden risaleciktir ki bir nüshası müddeiumumiliğe verilmiş.

**İkinci Esas**: Risalelerde bazı dokunaklı cümleler var diye başka yerlerin nakıs ve sathi tahkikatlarına binaen bizi itham ediyor. Buna mukabil deriz:

Madem maksadımız iman ve ahirettir, ehl-i dünya ile mübareze değil. Ve madem o pek cüzi ve yalnız bir-iki risaleye mahsus ilişmek kasdî değil, belki maksadımıza yürürken onlara çarpmışız. Elbette bir garaz-ı siyasi manasında olamaz. Ve madem imkanat başkadır, vukuat başkadır. Hakkımızda “asayişe zarar yapmış” değil, “yapabilir” diye ittiham ediyor. Herkes bir adamı öldürebilir diye ittihamı gibi manasız bir ittihamdır. Ve madem yirmi sene müddetinde yirmi binler adamda ve binler nüshalar ve mektuplarda hem Eskişehir ve hem Kastamonu hem Isparta, şiddetli tetkik ve taharrilerde hakiki bir suç teşkil edecek maddeleri bulamadılar. Ve Eskişehir Mahkemesi bir şey bulmadığından, mecburiyetle bir lastikli kanun maddesinden bizi mesul ettiği gibi, bütün dinî dersini vereni dahi mesul eder bir tarzda, yüz adamdan on beş adama altışar ay ceza verebildi.

Acaba bizim gibi; bir adamın sizden olsa, bir senede yirmi mahrem mektupları bu tarzda tetkik edilse, onu mesul ve mahcub edecek yirmi cümle bulunmaz mı? Halbuki bizde yirmi bin adamdan, yirmi bin nüsha ve mektuplarda hakiki mesul edecek yirmi cümle bulamamalarından gösteriyor ki Risale-i Nur’un hedefi doğrudan doğruya ahirettir. Dünya ile alışverişi yoktur.

**Üçüncü Esas**: Denizli mahkemesinin insaflı müddeiumumisinin, başka yerlerde insafsız ve sathi zabıtnamelerine binaen iddianamede kaydettiği maddeler ve tarihsiz mektuplar hem yirmi ve on beş ve on sene zarfındaki muhaberelerden ve kati cevabı üçüncü esasta ve istidamın ikinci sualinde bulunan Beşinci Şua’dan ve yüz otuz risalelerin yalnız dört beş risalelerinden ve Eskişehir Mahkemesinin tetkikinden geçen ve cezasını çektiren ve af kanunları gören mektuplar ve risalelerden, ittihamımıza medar bazı bahaneler var. Acaba Mart Hadisesi’nde, Bab-ı Seraskeri’de Şeyhülislam’ı ve ulemayı dinlemeyen sekiz taburu bir nutukla itaate getiren bir adam, sekiz sene zarfında -zabıtnamelere göre- çalışmış, Kastamonu’da yalnız beş adamı iğfal edebilmiş denilebilir mi?

İşte mahrem ve gayr-ı mahrem bütün evrak ve kitaplarımı odun yığını altından çıkarıp, üç ay tetkikten sonra yalnız Feyzi, Emin, Hilmi, Tevfik ve Sadık’tan başka kimseyi o koca Kastamonu’da bulmadılar. Bu beş zat ise, lillah için bana şahsi hizmet münasebetiyle gönderilmişler. Eğer o sathi zabıtnameler gibi yapsa idim beş değil belki beş yüz ve beş bin adamları kandırabilirdim. O zabıtnamelerde ne kadar yanlışlıklar bulunduğuna, bir-iki numuneyi beyan ediyorum.

Zaman-ı saadetten şimdiye kadar cari olan bir adet-i islamiyeye ittibaen Risale-i Nur’un hususi menbaları olan yüzer âyât-ı meşhureyi bir büyük en’âm gibi bir hizb-i Kuranî yaptığımızı, “dinde tahrifat yapıyor” diye muaheze etmişler.

Hem Eskişehir Mahkemesinde medar-ı nazar olup ehemmiyet verilmeyen ve bilmediğimiz bir zatın ilavesi olan “lâdinî zamanında latin harflerinin kabulü tarihine tevafukla inkar-ı haşre bir emaredir” diye bizi, bugün yazılmış gibi mesul etmek istiyor.

Hem bir sene cezasını çektiğim ve mahrem tutulan ve zabıtnamede kaydedildiği gibi odun yığınları altından çıkarılan Tesettür Risalesiyle bu sene yazılmış ve neşir edilmiş gibi bizi ittiham etmek ister.

Hem Ankara’da hükümetin riyasetinde bulunan birisine (Mustafa Kemal’e) söylediğim itirazlara ve ağır sözlere mukabele etmeyip sükut eden ve o öldükten sonra onun yanlışını gösteren bir hakikat-i hadisiyeyi beyandaki fıtri ve lüzumlu ve mahrem tenkidlerim medar-ı mesuliyet yapılmış. Ölmüş ve hükümetten alakası kesilmiş bir şahsın hatırı nerede? Hükümetin ve milletin bir hatırı ve Cenab-ı Hakk’ın bir tecelli-i hakimiyeti olan adalet kanunları nerede?

Hem biz, hükümet-i cumhuriye esaslarından en ziyade kendimize medar-ı istinad ve onunla kendimizi müdafaa ettiğimiz hürriyet-i vicdan esası, bizim aleyhimizde medar-ı mesuliyet tutulmuş. Güya biz, hürriyet-i vicdan esasına muarız gidiyoruz.

Hem medeniyetin seyyiatını ve kusurlarını tenkidimden, hatır ve hayalime gelmeyen bir şeyi zabıtnamelerde isnad ediyor. Güya ben radyoyu [^1] ve tayyareyi ve şimendiferi kullanılmasını kabul etmiyorum diye, terakkiyat-ı hazıra aleyhinde bulunduğumla mesul ediyor.

İşte bu numunelerine kıyasen ne kadar hilaf-ı hakikat ve adalet bir muamele olduğunu, inşallah insaflı ve adaletli olan Denizli müddeiumumisi ve mahkemesi göstererek, o zabıtnamelerin evhamlarına ehemmiyet vermeyecekler.

Hem en acibi budur ki, Isparta Müdde-i Umumisi benden sordu: Mahrem Beşinci Şua’da demişsin: “Ordu, dizginini o dehşetli şahsın elinden kurtaracak.” Muradın orduyu hükümete karşı itaatsızlığa sevk etmektir. Ben de dedim: “Maksadım; o kumandan ya ölecek veya tebdil edilecek, ordu onun tahakkümünden kurtulacak demektir.” Acaba hem gayet mahrem sekiz senede yalnız iki defa elime geçen ve aynı zamanda kaybedilen hem ahirzamana ait bir hadisin manasını külli bir surette beyan eden hem aslı eskide telif edilen bir risale hem bir tek nefer görmediği halde, nasıl sebeb-i ittiham olur? Maatteessüf o insafsızın o acib ittihamı iddianameye girmiş.

Hem en garibi şudur ki bir yerde demişim: “Cenab-ı Hakk’ın büyük nimetleri olan tayyare, şimendifer ve radyoyu büyük bir şükürle mukabele lazım iken; beşer şükretmedi, tayyareler ile başlarına bombalar yağdı. Ve radyo öyle büyük bir nimet-i ilahiyedir ki ona mukabil şükür ise, o radyo, milyonlar dilli bir külli hafız-ı Kuran olup, bütün zemin yüzündeki insanlara Kuran’ı dinlettirsin.” Ve Yirminci Söz’de Kuran’ın medeniyet harikalarından gaybi haber verdiğini beyan ederken bir ayetin işaratı olarak; “Kafirler, şimendiferle alem-i islamı mağlup ederler” demişim. İslam’ı bu harikalara teşvik ettiğim halde, bir sebeb-i ittihamım olarak “Şimendifer, tayyare ve radyo gibi terakkiyat-ı hazıra aleyhindedir” diye, iddianamenin ahirinde beni Isparta müddeiumumisinin garazlarına binaen ittiham eder.

Hem hiçbir münasebeti olmadığı halde, bir adam Risale-i Nur’un ikinci bir ismi olan Risaletü’n-Nur tabirinden, “Kuran’ın nurundan bir risalettir, bir ilhamdır” demiş. İddianamede başka yerin verdikleri yanlış mana ile güya “Risale-i Nur bir resuldür” diye benim için bir sebeb-i ittiham tutulmuş.

Hem müdafaatımda yirmi yerde kati bir surette hüccetler ile ispat etmişiz ki: Bütün dünyaya karşı da olsa dini ve Kuran’ı ve Risale-i Nur’u alet edemeyiz ve edilmez ve biz onların bir hakikatını dünya saltanatına değiştirmeyiz ve bilfiil öyleyiz. Bu davanın emareleri yirmi senede binlerdir. Halbuki iddianamede başka zabıtnamelere binaen güya “bizim bütün maksadımız ve sa’yimiz dünya entrikalarını çevirmek ve dünya garazlarıyla dini hasis şeylere alet etmek, kudsiyetini düşürmektir” diye bizi ittiham ediyor. Madem böyledir, ben ve biz bütün kuvvetimizle deriz.

<p class="arabic" dir="rtl" title="Meal: “Allah bize yeter, O ne güzel vekildir!” [Âl-i İmrân Sûresi, 3:173]">حَسْبُنَا اللّٰهُ وَنِعْمَ الْوَكِيلُ</p>

*Said Nursî*

***

***
[^1]: “Radyo gibi azim bir nimet-i ilahiyeye karşı azim bir şükür olmak için; radyoyu, Kuran’ı okuyup bütün zemin yüzündeki insanlara dinlettirip küre-i havanın bir hafız-ı Kuran olmasıdır” demiştim.
