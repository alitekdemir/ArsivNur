---
title: "Denizli 10 : Savcı’nın iddianamesine karşı itirazname (Altı Esas)"
no: 10
id: "D-10"
konu: "Savcı’nın iddianamesine karşı itirazname (Altı Esas)"
bolge: "Denizli"
donem: "Denizli Hapis Dönemi"
date: 
yazar: "Said Nursî"
---

# Denizli 10 : Savcı’nın iddianamesine karşı itirazname (Altı Esas)

<p class="takdim">[En mühim parça budur. Bir cuma gününün birkaç saatinin bir mahsulüdür.]</p>

<p class="arabic" dir="rtl" title="Meal: “Rahman ve Rahîm olan Allah’ın adıyla.”">بِسْمِ اللّٰهِ الرَّحْمٰنِ الرَّحِيمِ</p>

Müddeiumumi Bey!

Yirmi senedir hayat-ı ictimaiyeyi ve bilhassa böyle resmî ve ince ve siyasî hayatı terk etmişim. O hallere karşı alması lazım gelen vaziyeti bilemiyorum ve düşünmüyorum. Ve düşünmesi beni cidden incitiyor. Fakat mecburiyetle Isparta’da insafsız bir müddeiumuminin intizamsız ve lüzumsuz ve mükerrer pek çok suallerine verdiğim cevabların hatimesinde ve hulasasında ve sorgu hakiminin zabtına geçmiş ve ayrıca size verilmiş olan intizamsız müdafaatımda ve istidamda belki saded haricinde ve lüzumsuz ve tekrar ve intizamsızlık ve aleyhime dönecek şiddetli tabirler ve bilmediğim yeni kanunlara muhalif ifadeler bulunabilir. Fakat madem hakikat üzere gidiyor, hakikatin hatırı için o kusurlara bakmamak gerektir. O istida da, üç-dört belki dokuz esas üzere gidiyor:

**Birincisi**: Madem hükümet-i cumhuriye, cumhuriyetteki hürriyet-i vicdan düsturuyla dinsizlere ve sefahetçilere ilişmiyor. Elbette dindarlara ve takvacılara da ilişmemek gerektir. Ve madem dinsiz bir millet yaşamaz ve Asya, din noktasında Avrupa’ya benzemez ve İslamiyet, hayat-ı şahsiye ve uhreviye cihetinde Hristiyanlığa uymaz. Ve dinsiz bir müslüman, başka dinsizler gibi olmaz. Ve bu bin seneden beri dünyayı diyanetiyle ışıklandıran ve bütün dünyanın tehacümatına karşı salabet-i diniyesini kahramanane muhafaza eden bu vatandaki milletin bir ihtiyac-ı fıtrîsi hükmüne geçen diyanet ve salahat ve bilhassa iman hakikatlerinin öğrenmesi yerlerine hiçbir terakkiyat, hiçbir medeniyet tutamaz ve o ihtiyacı onlara unutturamaz. Elbette bu vatandaki millete hükmeden bir hükümet, Risale-i Nur’a adalet ve kanun ve asayiş cihetinde ilişmez ve iliştirmemeli.

**İkinci Esas**: Madem bir şeyi reddetmek başkadır ve o şeyi kalben kabul etmemek daha başkadır ve onun ile amel etmemek bütün bütün başkadır. Ve her hükümette şiddetli muhalifler bulunur. Ve Mecusî hakimiyeti altında Müslümanlar ve hükümet-i İslamiye-i Ömeriye’de Yahudiler ve Hristiyanlar bulunmuş. Ve asayişe ve idareye ilişmeyenin hürriyet-i şahsiyesi her hükümette vardır ve ilişilmez ve hükümet ele bakar, kalbe bakmaz. Ve madem asayişe ve idareye ve siyasete ilişmek isteyen herhalde ve hiç şüphesiz gazetelerle ve dünya hadisatıyla alakadar olacak; ta kendine yardım eden cereyanları, vaziyetleri, hadisatı bilsin, ta yanlış ayağını atmasın. Ve Risale-i Nur ise şakirdlerini o derece menetmiş ki bütün yakın dostlarım biliyorlar ki yirmi senedir değil gazeteleri okumak, belki sormasını ve merak etmesini ve düşünmesini bana terkettirmiş. Ve iki sene ve iki aydır katiyen dünya harplerinden ve vaziyetlerinden hiçbir haber almamak derecede beni hayat-ı ictimaiyeden çekmiş. Elbette ve elbette, hikmet-i hükümet ve kanun-u siyaset ve düstur-u adalet bana ve benim gibi kardeşlerime ilişmez. Ve ilişen, herhalde ya evhamından veya garazından veya inadından ilişir.

**Üçüncü Esas**: Isparta müddeiumumisinin yanlış bir mana ile Beşinci Şua’a dair suallerinde kanun hesabına değil, belki bir ölmüş şahsın dostluğu taassubu hesabına manasız ve lüzumsuz itirazları sebebiyle bu gelecek uzunca tafsilatı vermeye mecbur oldum.

Evvelen: Bu Beşinci Şua’ı biz gayet mahrem tutuyoruz (1) neşir etmiyoruz. (2) Hem bütün taharrilerde bende bulunmadı. (3) Hem sekiz senede bir-iki defa, bir-iki saat elime geçti. (4) Hem maksadı yalnız avamın imanlarını şübhelerden ve müteşabih hadisleri inkardan kurtarmaktır. Dünya cihetine üçüncü dördüncü derecede, dolayısıyla bakar. (5) Hem verdiği gaybî haberler doğrudur. (6) Hem ehl-i siyaset ve dünya ile mübareze etmiyor, yalnız ihbar eder. (7) Hem şahısları tayin etmiyor, (8) külli bir surette bir hakikat-i hadisiyeyi beyan eder. Fakat gizli ellerde gezdiği için bir-iki haşiye bilmediğimiz bazı zatlar tarafından ilave edilerek, o külli hakikati bu asırdaki dehşetli bir şahsa tam tatbik etmişler. Onun için bu senelerde yeni telif edilmiş zannıyla itiraz ettiler. Hem o risalenin aslı, Daru’l-Hikmet’de bulunduğum zamandan daha eskidir. Yalnız bir zaman sonra tanzim edildi. Risale-i Nur’a girdi. Şöyle ki:

Hürriyetten evvel İstanbul’a geldim. O zaman Japonya’nın başkumandanı, İslam ulemasından dini bazı sualler sormuştu. Onları, İstanbul hocaları benden sordular. Hem çok şeyleri o münasebetle sual ettiler.

Ezcümle: “Bir hadiste Âhirzamanın dehşetli bir şahsı sabah kalkar, alnında <span class="arabic" dir="rtl" title="Meal: “Bu kâfirdir”">هٰذَا كَافِرٌ</span> yazılmış’ diye hadis vardır” diye benden sual ettiler. Dedim: “Bir acib şahıs, bu milletin başına geçer ve sabah kalkar başına şapka giyer ve giydirir.”

Bu cevabtan bunu sordular: Acaba o zaman onu giyen kafir olmaz mı? Dedim: “Şapka başa gelecek, secdeye gitme diyecek; fakat baştaki iman, o şapkayı da secdeye getirecek, müslüman edecek İnşaallah.”

Sonra dediler: Aynı şahıs bir su içecek onun eli delinecek bu hadise ile Süfyan olduğu bilinecek.

Ben de cevaben dedim: “Bir darb-ı mesel vardır ki çok israflı adama “eli deliktir” yani elinde mal durmuyor, akıyor, zayi olur; deniliyor. İşte o dehşetli adam, bir su olan rakıya mübtela ve onunla hasta olacak ve kendisi hadsiz israfata girecek, başkalarını da alıştıracak.”

Sonra birisi sordu ki: O Süfyan öldüğü zaman İstanbul’da Dikilitaş’ta şeytan bütün dünyaya bağıracak ve işittirecek ki; “Filan öldü!”

Ben o vakit dedim: “Telgrafla haber verilecek.” Fakat bir zaman sonra radyo çıkmış işittim. Eski cevabım tam değilmiş, bildim. Daru’l-Hikmet’te iken dedim: “Radyo, Şeytan gibi dünyaya işittirecek.” Sonra Sedd-i Zülkarneyn ve Yecüc ve Mecüc ve Dabbetü’l-arz ve Deccal ve nüzul-ü İsa (a.s.) hakkında sualler sorulmuştu. Ben de cevab vermiştim. Hatta eski risalelerimde onlar kısmen yazılmışlar.

Bir zaman sonra Mustafa Kemal, iki defa şifre ile ve Van’ın eski valisi ve benim dostum Tahsin Bey’in vasıtasıyla beni Ankara’ya taltif için -neşredilen Hutuvat-ı Sitte’ye mükafaten- celbetti, gittim. Şeyh Sünusi; o Kürdçe lisanı bilmediğinden, beni onun yerinde üç yüz lira maaşla vilayat-ı şarkiyeye vaiz-i umumi hem mebus hem diyanet riyaseti dairesinde Daru’l-Hikmet azalarıyla beraber eski vazifemle memnun etmek ve benim Van’da temelini attığım Medresetü’z-Zehra ve şark Daru’l-Fünun’uma, Sultan Reşad’ın verdiği on dokuz bin altın lirayı, yüz elli bin banknota iblağ ederek -iki yüz mebus içinde yüz altmış üç mebusun imzasıyla- kabul edildiği halde; ben Beşinci Şua aslının verdiği haberin bir kısmını orada, o adamda gördüm. Mecburiyetle o çok ehemmiyetli vazifeleri bıraktım ve “bu adamla başa çıkılmaz ve mukabele edilmez” diye, dünyayı ve siyaseti ve hayat-ı ictimaiyeyi terk edip, yalnız imanı kurtarmak yolunda vaktimi sarf ettim. Yalnız bazı zalim ve insafsız memurlar, bana dünyaya bakacak iki üç risaleleri yazdırdılar.

Sonra bazı zatlar, ahirzaman hadisatını haber veren müteşabih hadisleri sual etmek münasebetiyle o eski risalenin aslını tanzim ettim. Risale-i Nur’un Beşinci Şua’ı namını aldı. Risale-i Nur’un numaraları telif tertibiyle değil, mesela: Otuz Üçüncü Mektup, Birinci Mektup’tan daha evvel telif edilmiş ve bu Beşinci Şua’ın aslı gibi Risale-i Nur’un bir kısım eczaları, Risale-i Nur’dan evvel telif edilmiş, her ne ise...

Bu makamda, Isparta müddeiumumisinin Mustafa Kemal’e dostluğu taassubuyla kanunsuz ve lüzumsuz ve yanlış itirazı ve sualleri, beni saded harici izahatı vermeye mecbur eyledi. Ben onun, adliye kanunu namına tamamen şahsî ve kanunsuz bir sözünü misal olarak beyan ediyorum.

Dedi: “Beşinci Şua’da sen hiç kalben nedamet etmedin mi ki onu rakıdan ve şaraptan su tulumbası gibi tabirlerle tezyif etmişsin.”

Ben bu bütün bütün manasız ve yanlış dostluk taassubuna mukabil derim: Kahraman ordunun zaferi ve şerefi ona verilmez, yalnız bir hissesi olabilir. Nasıl ki ordunun bütün ganimeti, malları, erzakları bir kumandana verilse zulümdür, dehşetli bir haksızlıktır.

Evet nasıl o insafsız, o çok kusurlu adamı sevmemekle beni itham etti. Âdeta vatan haini yaptı. Ben de onu, orduyu sevmemekle itham ediyorum. Çünkü bütün şerefi ve manevi ganimeti o dostuna verip, orduyu şerefsiz bırakıyor. Hakikat ise; müsbet şeyler, haseneler, iyilikler cemaate, orduya tevzi edilir ve menfiler ve tahribat ve kusurlar başa verilir. Çünkü bir şeyin vücudu, bütün şeraitin ve erkanının vücuduyla olur ki kumandan yalnız bir şarttır. Ve o şeyin ademi ve bozulması ise, bir şartın ademiyle ve bir rüknün bozulması ile mahvolur, bozulur. O fenalık başa, reise verilebilir. İyilikler ve haseneler, ekseriyet ile müsbet ve vücudîdir, başlar sahip çıkamazlar. Fenalıklar ve kusurlar, ademîdir ve tahribîdir, reisler mesul olurlar.

Hak ve hakikat böyle iken nasıl ki bir aşiret fütuhat yapsa, “Âferin Hasan Ağa” eğer mağlup olsa, “Tuh” diye aşiret tezyif edilir, bütün bütün hakikatin aksine hükmedilir. Aynen öyle de beni itham eden o müddei, bütün bütün hakkın ve hakikatin aksine bir hatasıyla güya adliye namına hükmetti.

Aynen bunun hatası gibi eski Harb-i Umumi’den biraz evvel, ben Van’da iken bazı müttaki zatlar yanıma geldiler. Dediler ki: “Bazı kumandanlarda dinsizlik oluyor, gel bize iştirak et. Biz bu münafık reislere itaat etmeyeceğiz.” Ben de dedim: “O fenalıklar, o dinsizlikler, o gibi kumandanlara mahsustur. Ordu onunla mesul olmaz. Bu Osmanlı Ordusunda belki yüz bin evliya var. Ben bu orduya karşı kılıç çekmem, size iştirak etmem.” O zatlar benden ayrıldılar kılıç çektiler, neticesiz Bitlis Hadisesi vücuda geldi. Az bir zaman sonra Harb-i Umumi patladı. O ordu din-i İslam namına iştirak etti, cihada girdi. O ordudan yüz bin şehidler, evliya mertebesine çıkıp beni o davamda tasdik ederek kanlarıyla velayet fermanlarını imzaladılar. Her ne ise...

Biraz uzun söylemeye mecbur oldum. Çünkü hiçbir hissiyatla ve harici tesiratla müteessir olmamak, mahiyetinin kati bir hassası bulunan adalet hakikati namına, böyle cüzi ve hata hissiyatla ve tarafgirlikle bize ve Risale-i Nur’a karşı müzeyyifane hareket eden Isparta müddeiumumisinin acib vaziyeti, beni bu uzun ifadeye sevk etti.

**Dördüncü Esas**: Eskişehir Mahkemesi, yüzer Risaleleri ve mektupları dört ay tetkikten sonra yalnız yüz yirmi adamdan, on beş adama altışar ay ceza ve bana da, yüz Risaleden yalnız bir-iki Risalede on beş kelime ile bir sene ceza verebildi. Tarikatçılık ve cemiyetçilik ve şapka meselelerinde beraet ettirdiler ve biz dahi o cezayı çektik. Ondan sonra Kastamonu’da çok defa taharrilerde hiçbir ilişiğimizi bulmadılar. Ve geçen sene Isparta’da mahrem ve gayr-ı mahrem Risale-i Nur’un bütün eczaları bila-istisna hükümetin eline geçti. Üç ay tetkikten sonra umumu sahiplerine iade edildi.

Madem hakikat budur. Beni ve Risale-i Nur’un şakirdlerini itham eden o gibiler ve kanun namına kanunsuz ve garaz ve hissiyatla bizi muaheze edenler, elbette bizden evvel hem Eskişehir Mahkemesini hem Kastamonu hükümetini ve zabıtasını hem Isparta Adliyesini itham edip onları -varsa- suçumuza tam teşrik ediyorlar. Çünkü bir suçumuz olsa idi, bu üç hükümetin yakınında çok zaman tecessüsü ile görmedi veya aldırmadı. Bizden ziyade onlar suçlu olurlar.

Halbuki dünyaya karışmak arzusu bizde bulunsa idi, böyle sinek vızıltısı gibi değil, top güllesi gibi ses ve patlak verecekti. Divan-ı Harb-i Örfî’de ve Mustafa Kemal’e hiddetine karşı divan-ı riyasette, şiddetli ve dokunaklı müdafaa eden bir adam, “on sekiz sene zarfında kimseye sezdirmeden dünya entrikalarını çeviriyor” diye onu ittiham eden, elbette bir garaz ile eder. Biz Denizli müddeiumumisinden ümid ederiz ki bizi böylelerin ağrazından kurtarsın, hakikat-ı adaleti göstersin.

**Beşinci Esas**: Risale-i Nur Şakirdlerinin, mümkün olduğu kadar, siyasete ve idare işine ve hükümetin icraatına karışmamak, bir düstur-u esasîleridir. Çünkü halisane hizmet-i Kuraniye, onlara her şeye bedel kafi geliyor. Hem şimdi hükmeden çok kuvvetli cereyanlar içinde hiçbir kimse, istiklaliyetini ve ihlasını muhafaza edemez. Her halde bir cereyan onun hareketini kendi hesabına alacak ve kendi dünyevi maksadına alet edecek. O hizmetin kudsiyetini bozacak.

Hem maddi mübarezede şu asrın bir düsturu olan eşedd-i zulüm ve eşedd-i istibdad ile birinin hatasıyla onun masum çok taraftarlarını ezmek lazım gelecek. Yoksa mağlup düşecek. Hem dünya için dinini bırakan veya alet edenlerin nazarlarında, Kuran’ın hiçbir şeye alet olamayan kudsî hakikatleri bir propaganda-i siyasette alet olmuş tevehhüm edilecek. Hem milletin her tabakası; muvafıkı, muhalifi, memuru, âmisi o hakikatlerde hisseleri var ve onlara muhtaçtırlar. Risale-i Nur Şakirdleri, tam bitaraf kalmak için siyaseti ve maddi mübarezeyi tam bırakmak ve hiç karışmamak lazım gelmiş.

**Altıncı Esas**: Bu meselede, benim şahsımın veya bazı kardeşlerimin kusuruyla Risale-i Nur’a hücum edilmez. O, doğrudan doğruya Kuran’la bağlanmış. Kuran dahi Arş-ı Azam’la bağlıdır. Kimin haddi var ki elini oraya uzatsın. O kuvvetli ipleri çözsün. Hem bu memlekete maddi ve manevi bereketi ve fevkalade hizmeti, otuz üç ayat-ı Kuraniyenin işaratıyla ve İmam-ı Ali Radıyallahu Anh’ın üç keramat-ı gaybiyesiyle ve Gavs-ı Azam’ın (k.s.) kati ihbarıyla tahakkuk etmiş olan Risale-i Nur, bizim adi ve şahsi kusurlarımızla mesul olmaz ve olamaz ve olmamalı. Yoksa bu memlekete hem maddi hem manevi telafi edilmeyecek derecede zarar olacak. [^1]

Bazı zındıkların şeytanetiyle Risale-i Nur’a karşı çevrilen planlar ve hücumlar inşaallah bozulacaklar. Onun şakirdleri başkalara kıyas edilmez, dağıttırılmaz, vazgeçirilmez, Cenab-ı Hakk’ın inayetiyle mağlup edilmezler. Eğer maddi müdafaadan Kuran men etmese idi, bu milletin can damarı hükmünde umumun teveccühünü kazanan ve her tarafta bulunan o şakirdler, Şeyh Said ve Menemen hadiseleri gibi cüzi ve neticesiz hadiselerle bulaşmazlar. Allah etmesin, eğer mecburiyet-i katiye derecesinde onlara zulmedilse ve Risale-i Nur’a hücum olsa, elbette hükümeti iğfal eden zındıklar ve münafıklar bin derece pişman olacaklar.

Elhasıl: Madem biz ehl-i dünyanın dünyalarına ilişmiyoruz. Onlar da bizim ahiretimize ve imanî hizmetimize ilişmesinler.

*Mevkuf*
*Said Nursî*

***

***
[^1]: Bu istida, Kastamonu Zelzelesinden yirmi gün evvel yazılmıştı. Risale-i Nur’un bereketiyle her vilayetten ziyade orası âfâttan mahfuz kalmıştı. Şimdi âfât başladı, bu davamızı tasdik etti.
