---
title: "Denizli 124 : Bana karşı suikastın bir numunesi"
no: 124
id: "D-124"
konu: "Bana karşı suikastın bir numunesi"
bolge: "Denizli"
donem: "Denizli Hapis Dönemi"
date: 
yazar: "Said Nursî"
---

# Denizli 124 : Bana karşı suikastın bir numunesi

<p class="arabic" dir="rtl" title="Meal: “Subhân Allah’ın adıyla” * “Hiçbir şey yoktur ki O'nu hamd ile tesbih etmesin” [İsrâ 17:44]">بِاسْمِهِ سُبْحَانَهُ * وَاِنْ مِنْ شَىْءٍ اِلاَّ يُسَبِّحُ بِحَمْدِهِ</p>

<p class="arabic" dir="rtl" title="Meal: “Allah’ın selâmı, rahmeti ve bereketleri, üzerinize olsun.”">اَلسَّلاَمُ عَلَيْكُمْ وَرَحْمَةُ اللّٰهِ وَبَرَكَاتُهُ</p>

Aziz, Sıddık Kardeşlerim!

Bana karşı suikastın bir numunesini ve kanunsuz ve keyfî tecrid ve tazyikin bir misalini beyan etmeye bir ihtar aldım. Şöyle ki:

Isparta’da müddeiumuminin ve müdürün tensibiyle bana hizmet perdesi altında esrarımı anlamak ve kimse ile görüştürmemek için aslen Kürd bir adamı tayin etmiştiler. Ben de bilmeyerek ona itimad ettim. İleride zarurette kalmamak için büyük bir minder, kilim, antika bir seccade gibi çok eşyamı o adama ve sergardiyana müdürün ve müddeiumuminin malumatları altında satmak için teslim ettim. O ikisi gittiler. Ucuz sattılar, geldiler; bana doksan banknot verdiler. Hem müddeiumumi marifetiyle kitap ve evraklarım içinde Kastamonu zabıtasının taharride alıp gönderdiği paradan kırk yedi banknot bana teslim edildi.

Tesbihler, şemsiyeler gibi sattığım ufak tefek bazı şeylerimi ayrı yazılı fiyatlarıyla beraber yüz elli banknotumu muhafaza edecek hapiste kardeşlerimle, hariçte dostlarımla suikast eseri olarak hiçbir cihette görüştürmediler. Ta ki, emanetlerimi onlara teslim edeyim. Halbuki yalnız bulunduğumdan ve her tarafta tazyik ve bazen taharri ettikleri için o paraları yanımda bırakmadım. Burada Sergardiyan beni arama yaptı, yalnız otuz banknot bulundu.

Bütün hayatımda minnet altına girmediğim için ve mukabelesiz hediyeleri kabul etmediğim için o casusa Sergardiyan’ın malumatıyla yüz elli banknotumu teslim ettim. Ta ki aşağıya gelen bir sadık dostuma versin, muhafaza eylesin. O casus gitti, sonra geldi, dedi: “verdim” Beni kimseyle görüştürmediklerinden bir şahid bulamadım. Ve onu darıltmamak için bir sened almadım. O haini sadık zannettim, halbuki vermemiş.

İşte benim gibi bir adam böyle vaziyette her vesileyle ihanete maruz ve haysiyetini kırmak ve tese’ül ile rezil etmek için kanunsuz keyfî tazyiklere hedef olduğum bir zamanda bu muamele gerçi şahsi ve cüzidir. Fakat benim gibi bir adamda böyle bir vaziyette binler lira hükmünde bir zarardır. Demek kardeşlerimden maddeten en çok zarar görenden benim daha ziyade maddeten yalnız bu parada zararım var.

Sizi kasemle temin ederim ki: Benim bundan teessürüm yalnız bunun ile muhabere cihetinde alakadar bir iki kardeşimin teessürlerindendir. Yoksa beş para ehemmiyet vermem. Bu maddi zararın binler derece fevkinde Risale-i Nur haysiyetinden gelen manevi zararlara maruz kaldığımız halde kemal-i sabırla ve neticesi itibarıyla kemal-i şükür ile ve alem-i İslam’a imani hizmet itibarıyla kemal-i iftiharla karşıladığımızdan bu hadisenin hiçbir ehemmiyeti kalmaz.

*Said Nursî*
