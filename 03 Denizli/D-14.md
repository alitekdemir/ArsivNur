---
title: "Denizli 14 : Eskişehir Mahkemesinde yapılmış Cumhuriyet hakkında bir müdafa"
no: 14
id: "D-14"
konu: "Eskişehir Mahkemesinde yapılmış Cumhuriyet hakkında bir müdafa"
bolge: "Denizli"
donem: "Denizli Hapis Dönemi"
date: 
yazar: "Said Nursî"
---

# Denizli 14 : Eskişehir Mahkemesinde yapılmış Cumhuriyet hakkında bir müdafa

<p class="arabic" dir="rtl" title="Meal: “Her türlü noksan sıfatlardan yüce olan Allah’ın adıyla.”">بِاسْمِهِ سُبْحَانَهُ</p>

Aziz, Sıddık Kardeşlerim! Eskişehir Mahkemesinde gizli kalmış ve resmen zapta geçmemiş ve müdafaatımda dahi yazılmamış bir eski hatırayı ve latif bir vakıa-yı müdafaayı beyan ediyorum.

Orada benden sordular ki: “Cumhuriyet hakkında fikrin nedir?”

Ben de dedim: “Eskişehir mahkeme reisinden başka daha sizler dünyaya gelmeden ben dindar bir cumhuriyetçi olduğumu elinizdeki Tarihçe-i Hayatım ispat eder. Hulasası şudur: O zaman şimdiki gibi, hâli bir türbe kubbesinde inzivada idim. Bana çorba geliyordu. Ben de tanelerini karıncalara verirdim. Ekmeğini onun suyu ile yerdim. İşitenler benden soruyordular, ben derdim: Bu karınca ve arı milletleri cumhuriyetçidirler. O cumhuriyetperverliklerine hürmeten, taneleri karıncalara veririm.”

Sonra dediler: “Sen, selef-i salihîne muhalefet ediyorsun.”

Cevaben diyordum: “Hulefa-i Raşidin her biri hem halife hem reis-i cumhur idi. Sıddık-ı Ekber (r.a.) Aşere-i Mübeşşere’ye ve sahabe-i kiram’a elbette reis-i cumhur hükmünde idi. Fakat manasız isim ve resim değil, belki hakikat-ı adaleti ve hürriyet-i şeriyeyi taşıyan mana-yı dindar cumhuriyetin reisleri idiler.”

İşte ey müddeiumumi ve mahkeme azaları! Elli seneden beri, bir fikrin aksiyle beni ittiham ediyorsunuz. Eğer laik cumhuriyet soruyorsanız, ben biliyorum ki laik manası; bîtaraf kalmak, yani hürriyet-i vicdan düsturuyla, dinsizlere ve sefahetçilere ilişmediği gibi dindarlara ve takvacılara da ilişmez bir hükümet telakki ederim. On senedir ( şimdi yirmi sene oluyor ki) hayat-ı siyasiye ve ictimaiyeden çekilmişim. Hükümet-i cumhuriye ne hal kesbettiğini bilmiyorum. Eliyazubillah, farz-ı muhal olarak eğer dinsizlik hesabına, imanına ve ahiretine çalışanları mesul edecek kanunları yapan ve kabul eden bir dehşetli şekle girmiş ise, bunu size bilaperva ilan ve ihtar ederim ki: Bin canım olsa, imana ve ahiretime feda etmeye hazırım. Ne yaparsanız yapınız. Benim son sözüm:

<p class="arabic" dir="rtl" title="Meal: “Allah bize yeter, O ne güzel vekildir!” [Âl-i İmrân Sûresi, 3:173]">حَسْبُنَا اللّٰهُ وَنِعْمَ الْوَكِيلُ</p>

olarak siz beni idam ve ağır ceza ile zulmen mahkum etmenize mukabil derim: Ben, Risale-i Nur’un keşf-i katisiyle, idam olmuyorum, belki terhis edilip, nur ve saadet âlemine gidiyorum. Ve sizi, ey dalalet hesabına bizi ezen bedbahtlar! İdam-ı ebedî ile ve daimi haps-i münferid ile mahkum bildiğimden ve gördüğümden tamamıyla intikamımı sizden alarak kemal-i rahat-ı kalb ile teslim-i ruh etmeye hazırım.

*Mevkuf*
*Said Nursî*
