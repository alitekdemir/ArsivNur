---
title: "Denizli 104 : Asıl hüner, kardeşini fena gördüğü vakit onu terketmekte değil"
no: 104
id: "D-104"
konu: "Asıl hüner, kardeşini fena gördüğü vakit onu terketmekte değil"
bolge: "Denizli"
donem: "Denizli Hapis Dönemi"
date: 
yazar: "Said Nursî"
---

# Denizli 104 : Asıl hüner, kardeşini fena gördüğü vakit onu terketmekte değil

<p class="arabic" dir="rtl" title="Meal: “Her türlü noksan sıfatlardan yüce olan Allah’ın adıyla.”">بِاسْمِهِ سُبْحَانَهُ</p>

Aziz, Sıddık Kardeşlerim!

Bir zaman, müslim olmayan bir zat, bir çare bulmuş tarikattan hilafet almış ve irşada başlamış. Terbiyesindeki müridleri terakkiye başlarken, birisi keşfen mürşidlerini gayet sukutta görmüş. O zat ise ferasetiyle bilir; o müridine der: “İşte beni sen anladın.” O da demiş: “Madem senin irşadın ile bu makamı buldum, seni bundan sonra daha ziyade başımda tutacağım.” deyip Cenab-ı Hakk’a yalvarmış, o biçare şeyhini kurtarmış. Birden bire terakki edip bütün müridlerinden geçmiş, yine onlara hakiki mürşid kalmış. Demek bazen bir mürid, şeyhinin şeyhi oluyor.

İşte asıl hüner, kardeşini fena gördüğü vakit onu terketmekte değil, belki daha ziyade uhuvvetini kuvvetleştirip ıslahına çalışmak ehl-i sadakatin şe’nidir. Münafıklar, böyle vaziyetlerden kardeşlerin tesanüdünü ve birbirine karşı hüsn-ü zanlarını bozmak için derler: “İşte o kadar ehemmiyet verdiğin zatlar; adi, aciz insanlardır.” Her ne ise..

Bu musibette gerçi çok zararımız var, fakat umum alem-i İslam’ı alakadar edecek bir keyfiyet, bir vaziyet olmasından pek çok ucuz olarak pek büyük kıymeti var. Buna benzer vukua gelen hadiseler, ya siyaset-i diniye veya başka sebepler ile umum alem-i İslam namına olmadılar.

Ve bu hizmetimizin bir neticesi olan bu fedakarlık ise, doğrudan doğruya hakikat-ı Kuran namına ve hakaik-ı imaniye hesabına ve siyasetsiz hakkaniyet ve din-i İslam niyetine olduğu cihetle umum alem-i İslam’ı alakadar eden ve bu vatandaki milletin ve hususan Türk’ün eskiden beri fedakarane hizmet ettiği kudsi dinine daima sahip ve perestişkarı bulunmasına kuvvetli bir hüccet gösteren ve istikbalde takdirler ve tahsinlerle tebrike layık olan bu imtihanlı musibette ve çok manidar vaziyette ne kadar zarar olsa ve ne kadar masraf edilse ve ne kadar zahmet çekilse yine ucuzdur, yine kıymeti çok, fiatı azdır diye kanaatim var.

*Said Nursî*

***
