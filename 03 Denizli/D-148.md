---
title: "Denizli 148 : Daha kısmetimiz ve vazifemiz bitmedi diye sabrediniz"
no: 148
id: "D-148"
konu: "Daha kısmetimiz ve vazifemiz bitmedi diye sabrediniz"
bolge: "Denizli"
donem: "Denizli Hapis Dönemi"
date: 
yazar: "Said Nursî"
---

# Denizli 148 : Daha kısmetimiz ve vazifemiz bitmedi diye sabrediniz

<p class="arabic" dir="rtl" title="Meal: “Her türlü noksan sıfatlardan yüce olan Allah’ın adıyla.”">بِاسْمِهِ سُبْحَانَهُ</p>

Aziz, Sıddık Kardeşlerim!

<p class="arabic" dir="rtl" title="Meal: “Hayr, Allah’ın takdir ettiğindedir.”">ُاَلْخَيْرُ فِيمَا اخْتَارَهُ اللّٰهُ</p>

sırrıyla, bu meselemizin tehiri hayırdır. Çünkü bütün mekteplerde ve dairelerde ve halkta, o ölmüş dehşetli adamın muhabbeti telkin ediliyor. Bu hal ise alem-i İslam’a ve istikbale pek elim ve acı bir tesiri olacaktı. Şimdi ihtiyarımız haricinde onun mahiyeti ne olduğunu, en başta ve en ziyade alâkadar ve en son ondan vazgeçecek adamların ellerine kati hüccetler ile gösteren ve ispat eden Risale-i Nur geçmesi ve kemal-i merak ve dikkatle okunması öyle bir hadisedir ki; bizler gibi binler adam hapse girse, hatta idam olsalar, din-i İslam cihetiyle yine ucuzdur. Hiç olmazsa küfr-ü mutlaktan ve irtidattan en mütemerridleri bir derece kurtarır, meşkuk bir küfre çıkarır, mağrurane ve cüretkarane tecavüzlerini tadil eder.

Mahkemede son söz olarak yüzlerine söylediğim bu cümle: “Milyonlar kahraman başlar feda oldukları bir kudsi hakikata, başımız dahi feda olsun” ile bizim nihayete kadar sebat edeceğimizi dava etmişiz. Bu davadan vazgeçilmez. İçinizde vazgeçecek yok ümid ediyorum. Madem şimdiye kadar sabrettiniz, daha kısmetimiz ve vazifemiz bitmedi diye tahammül ve sabrediniz. Her halde Meyve’deki kati hüccetler ile kabil-i inkar olmayan idam-ı ebedî ve nihayetsiz haps-i münferid mesleğini müdafaa etmek için Risale-i Nur’a karşı anûdane hareket edilmeyecek, belki müsalaha veya mütareke çaresi aranılacak.

<p class="arabic" dir="rtl" title="Meal: “Sabır, ferahlık ve genişliğin anahtarıdır.”">اَلصَّبْرُ مِفْتَاحُ الْفَرَجِ وَالسُّرُورِ</p>

*Said Nursî*

***
