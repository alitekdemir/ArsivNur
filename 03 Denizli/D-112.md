---
title: "Denizli 112 : Bu asra meydan okuyan kahramanlar kafilesi suretindesiniz"
no: 112
id: "D-112"
konu: "Bu asra meydan okuyan kahramanlar kafilesi suretindesiniz"
bolge: "Denizli"
donem: "Denizli Hapis Dönemi"
date: 
yazar: "Said Nursî"
---

# Denizli 112 : Bu asra meydan okuyan kahramanlar kafilesi suretindesiniz

<p class="arabic" dir="rtl" title="Meal: “Subhân Allah’ın adıyla” * “Hiçbir şey yoktur ki O'nu hamd ile tesbih etmesin” [İsrâ 17:44]">بِاسْمِهِ سُبْحَانَهُ * وَاِنْ مِنْ شَىْءٍ اِلاَّ يُسَبِّحُ بِحَمْدِهِ</p>

<p class="arabic" dir="rtl" title="Meal: “Allah’ın selâmı, rahmeti ve bereketleri, üzerinize olsun.”">اَلسَّلاَمُ عَلَيْكُمْ وَرَحْمَةُ اللّٰهِ وَبَرَكَاتُهُ</p>

Aziz, sıddık kardeşlerim ve bu misafirhane-i dünyada samimi arkadaşlarım!

Ben, bu gece Eski Said’in izzetli damarıyla, ellerimiz kelepçeli beraber mahkemeye süngülü neferat ile sevkimizi düşündüm, şiddetli bir hiddet geldi. Birden kalbe ihtar edildi ki:

Hiddet değil, belki kemal-i iftiharla şükür ve sevinçle bu vaziyeti karşılamak lazım. Çünkü zîşuurların ve hadd ü hesaba gelmeyen meleklerin ve ruhanilerin ve insanlardan ehl-i hakikatin ve ashab-ı vicdanın ve iman-ı tahkiki sahiplerinin nazarlarında, hak ve hakikat ve Kuran ve iman yolunda bu asra meydan okuyan bir kahramanlar kafilesi suretinde görüyorlar. Bunların teveccühü rahmet-i İlahiyeyi ve kabul-ü Rabbaniyeyi gösteren yüksek takdir ve tahsinlerine karşı mahdud bir kısım serseri ve haylaz sefihlerin tahkirkârâne nazarlarının hiçbir ehemmiyeti olamaz. Hatta bir gün hastalığım için araba ile gittiğim zaman, çok ağırlık hissettim ve sonra sizin gibi elim bağlı gittiğim vakit, büyük bir inşirah ve manevi bir ferah hissettim. Demek o hal, bu sırdan ileri gelmiş.

Evet kardeşlerim! Çok defa söylediğim gibi yine tekrar ediyorum ki; tarihte Risale-i Nur Şakirdleri gibi hak yolunda pek çok hizmet eden ve pek çok sevap kazanan ve pek az zahmet çeken görülmüyor. Biz ne kadar meşakkat çeksek, yine ucuzdur.

[Bunu okuduktan sonra Feyzi ve Nazif’e gitsin ve benim bu defterime de kaydedilsin.]

*Said Nursî*

***

1. Üstad tarafından yazılmış pusulanın orijinali.
![[Denizli-112-Pusula-Page1.jpg|300]]
![[Denizli-112-Pusula-Page2.jpg|300]]

