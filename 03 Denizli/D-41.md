---
title: "Denizli 41 : Denizli bilirkişi heyetinin aleyhte raporu"
no: 41
id: "D-41"
konu: "Denizli bilirkişi heyetinin aleyhte raporu"
bolge: "Denizli"
donem: "Denizli Hapis Dönemi"
date: 
yazar: "Said Nursî"
---

# Denizli 41 : Denizli bilirkişi heyetinin aleyhte raporu

<p class="arabic" dir="rtl" title="Meal: “Her türlü noksan sıfatlardan yüce olan Allah’ın adıyla.”">بِاسْمِهِ سُبْحَانَهُ</p>

<p class="takdim">[Bu rapor ibret için hem lahikaya hem müdafaatımın nihayetine yazılsın. Birinci ehl-i vukufun raporudur ki bütün kuvvetleriyle bizi mahkum etmek için çalışmışlar. Fakat inayet-i İlahiye onların hücumlarını Nurların parlak fütuhatına vesile eyledi. İşte inayet-i İlahiyenin parlak bir numunesi: Bütün kuvvetleriyle mahkumiyetimize çalışan birinci ehl-i vukufun bu raporları, Risale-i Nur’a takdirkarane bir medhiye hükmüne geçti. Biz dahi o ehl-i vukufu helal ettik, dost olduk. Bu rapor, aleyhimde çok çalışan ehl-i vukufun raporundandır. Ankara ehl-i vukufu bunlardan ayrıdır. Bir derece insaflı raporlar da vardır. Said Nursî]</p>

## Denizli Ehl-i Vukufunun Raporudur

Suçlulardan Said Nursî; nam-ı diğer Bediüzzaman, kendi ifadesi veçhile mukaddemen Şark Hareketinde ilgili görülen ve o tarihte Van vilayetinde ikamet etmekte iken Isparta’da ikamete memur edildiği sırada, başta tavsif edilen aynı suçu işlediğinden ötürü, Eskişehir Ağır Ceza Mahkemesi’nde 935/4/27 tarihinde tevkif edilerek kendisine uydurduğu birkaç şahısla birlikte yapılan duruşmalardan sonra, Bediüzzaman bir sene müddetle hapse konulmasına ve şeriklerinin de muhtelif cezalara çarptırıldığı Eskişehir Cumhuriyet Müdde-i Umumiliği’nden celbolunan dosya meyanında mevcud 943/11/8 tarihli kayd-ı resmîden anlaşılmaktadır.

Bu suretle müddet-i mahkumiyetlerini ikmalden sonra Kastamonu’da ikamete memur edilen Said Nursî; şurada burada, yine kendisine yakın hissettiği bazı kimselerin de iştirak ve yardımlarıyla ve bunlarla saf ve biçare denilecek derecede bulunanları kendine uydurmak suretiyle yazı ile ve bizzat görüşmelerle bazı fikri neşriyatına devama başladıkları ve bu faaliyetleri 943 Temmuz ve Ağustos ayları tarihinde, Çivril’in Homa Nahiyesi’nde bazı ufak tefek fiili hareketleri göze çarpması üzerine, köyün ileri gelenleri ve halk tarafından takip edilerek işin hakikatına vukuf peyda etmek emeliyle çıban gibi meydana çıkanların mahiyetini araştırırken alakalı idare memurları tarafından şüpheli görülen kimselerin ev ve dükkanlarında aramalar yapılarak neticede Risale-i Nur isimli müteaddid cüzden ibaret kitaplarla birkaç mektup ele geçmesi üzerine, bu babtaki tahkikat derinleştirilerek bu meyanda Kastamonu’da ikamete memur edilen Said’in evinde yapılan 943/8/14 ve 943/9/18 tarihlerinde aramalarda, evinin odun kömür dolabının içerisinde ve odunların altında çivili bulunan bir dolabın içinde ve soba üzerinde su ısıtmak için kullanılan teneke içinde [^1] bazı kitap ve el yazması mektup vesairenin meydana çıkarıldığı ve bunların bîtaraf ehl-i vukuf tarafından tetkikinde; Risalelerden, Risale-i Nur’un Yirmi Dördüncü Leması tesettür hakkında olduğunu ve üzerinde mahrem işareti bulunduğu ve bu risalenin baş sahifesinde dört hikmetten bahsolunmakta ve muhtelif suretlerle tesettürün kalkmasına hücum etmekte ve bu risalenin sonlarına doğru kadın bacaklarının teşhiri dolayısıyla bunların cehennemde yakılacağı...

Ve Yirmi Dokuzuncu Mektub’un altıncı kısmında ise “mahremdir” işaretleriyle Risale-i Nur’un şakirdlerine “altı öğüt” vermekte...

**Birincisinde**: Hubb-u caha aldanmamak ve o kudsi hizmetlerinde ve o manevi ulvi cihadlarından vazgeçmemelerine, bunun için servet hırsına ve şan ve şeref ve avam nazarında mevki sahibi olmaya hiç ehemmiyet verilmemesi istenmektedir. Ve “bunların ehl-i ahiret için çok zararı var” denilmekte ve ehl-i ilhad hafiyelerine ve ehl-i dalalet propagandacılarına alet olmamaları tavsiye edilmektedir.

**İkinci öğüt**: Risale-i Nur’un neşrinde ve bana ait fikirlerin tamiminde asla korkulmaması ve bu cihad-ı maneviden vazgeçilmemesi tavsiye olunmakta ve kendilerine bu işlerden vazgeçilmesini söyleyenlere; “Hizbu’l-Kuran etrafımızda çevrilmiş muhkem bir surdur, hayat-ı ebediyemize yüzde yüz zarar veren bir yola bizi ihtiyarımızla sevk edemezsiniz, ustabaşımız olan Said-i Nursi’nin yüzünden bizim gibi ona dost olanlardan kim zarar görmüş, kim bela görmüş ki biz göreceğiz,” denilmekte.

**Üçüncü öğüt** olarak tama yüzünden aldanmamak için telkinler yapılmakta ve yine şakirdlerine hitaben: “Said’e neden bu kadar hürmet edip arkasına düşüyorsunuz” diyenlere karşı **dördüncü öğüt** ile cevab vermek istenilmektedir ki: Bu da kendisinin İslam dininin neşrine çalışan ve hizmet-i Kuraniye’de bulunan bir şahıs olup kendisi yok olsa dahi birçok merkezlerde çalışanlar bulunacağı söylenilmektedir.

**Beşinci ve altıncı öğütlerle** daha bir takım Şakirdleri itimad ve itikada davet etmektedir.

Bu kitabın zeylinde kırmızı mürekkeble ve üç ay işaretiyle “Mahremdir” diye yazılı olan kısımda “İstikbalde gelecek nefret ve tahkirden sakınmak için” şu mahrem zeyli yazıldığını ve kendilerine musallat olan insafsız, zalim ve gaddarlara karşı bir arzuhal olduğunu ve kendi tamir ettiği hususi mabedinde hususi ibadetine, ezan ve kametten dolayı müdahele edildiği için sabrının tükendiğini, milletin mukadderatıyla keyfî oynayan firavun-meşreb komitenin başlarına hitap ettiğini ve bu ehl-i bidadan altı sualine cevap istediğini, tecavüzün kanunsuz olduğunu, hususi ibadete kanun yapılamayacağını, hürriyet-i vicdan düsturunu kırmak cüretiyle lâdinî siyaset takip edildiği halde, din ehline yapılan bu tecavüzün sorgusuz kalmayacağını, kendisi gibi Şafii olanlara hangi usul ile müdahele edildiğini, kendisi gibi başka milletten olanlara Türkçe kamet mecburiyetinin hangi usul ile tevil edildiğini ve en nihayet “Ey din ve ahiretini dünyaya satan bedbahtlar! Yaşamanızı isterseniz bana ilişmeyiniz; ilişirseniz, intikamım muzaaf bir surette sizden alınacağını biliniz. Cesaretiniz varsa ilişiniz. Yapacağınız varsa göreceğiniz de vardır.” diye hücum edilmektedir.

Yirmi Dokuzuncu Mektub’un Yedinci Kısmı’nda “Şimdilik has ve emin talebelere mahsustur ve mahremdir.” işaretleriyle ehl-i bidanın ecnebi inkılabçılardan mevhum bir fikir alarak; Hristiyanlıktaki Protestanlık gibi İslamiyet’te dinî bir inkılab yapmak istediklerini, Hristiyanlıkta ahkam-ı içtimaiye İsa (a.s.) tarafından değil, havariler tarafından vazedildiğine göre, inkılabın caiz olabileceğini; Müslümanlıkta böyle şeylerin caiz olamayacağını; milliyetin İslamiyet fikri yerine geçmeyeceğini, Sosyalizm ve Bolşevizm gibi unsurî fikirlerin unsuriyeti ve milliyetperverliği kırdığını; binaenaleyh Türklük fikrinin İslamlık fikri içinde erimesi icab ettiğini; ahirzamanda gelecek en büyük müçtehidin fesad zamanında hem hakim hem Mehdi hem Mürşid hem Hatib-i Azam olan ve ehl-i beyte mensub olan bir zat-ı nurani olacağını; Avrupai düsturlarla mücadele usulünü Eski Said iken yaptığını; ve bu tarzda galebenin İslamiyetin kıymetini azaltmak gibi bir mahzur bulunması yüzünden bu mesleği terkettiğini; İslamiyet esaslarını Otuzuncu ve Yirmi Dördüncü ve Yirmi Dokuzuncu Sözler ve Mektublarla burhanlarıyla ispat ettiğini beyan etmektedir.

“Eskişehir Hapishanesinin saklanacak bir meyvesidir.” diye el yazması diğer bir risalede, bir alem-i manada İmam-ı Ali’ye sorduğu suale cevaben: <span class="arabic" dir="rtl" title="">عُجْمٍ</span> ‘den maksat şekilsiz harflerdir ki laik hükümet zamanında taammüm eden latin harfleridir ” yolunda bir cevap aldığını, cifir ve ebced hesaplarıyla bu kelimeyi ihtiva eden fıkranın latin harflerinin resmen kabulü tarihi olan 1348 tarihine tevafuk ettiğini; Risale-i Nur’un bir musibet neticesinde gizlenerek gizli perde altında parlaması İmam-ı Ali’nin bir kerameti olduğunu; Risale-i Nur’un sebeb-i tesmiyesi Esma-i Hüsna içindeki ism-i Bediin mazharı olduğunu; ve İmam-ı Ali’nin “Ya Rab benim yıldızımı Nur ile ahirzamana kadar bedi’ ışıklandır” yolundaki duasının bu zamanda Risale-i Nur ile kabul edildiğini beyan etmektedir.

Yeni harflerle ve daktilo ile yazılan bir risalede eski hurufu okumasını bilmeyen gençleri Risale-i Nur dairesine almaya gayret olarak yazılmış olduğu beyan edilmektedir.

Yine Said Nursi tarafından yazılan Eskişehir Hapishanesinin bir meyvesi olup Ahmed Nazif tarafından el yazısı ile hediye edilmiş Otuz Birinci Lema’nın Birinci Şua’ı isimli risale olup başında “İşbu İşarat-ı Kuraniye kitabına mahrem taife-i nisa el süremez. Bu taifeye memnudur. Gayet ihtiraz olunması tavsiye olunur.” [^2] diye başlayıp bu risale sahifeleri içinde, Risale-i Nur müellifinin isim ve doğumu üzerinde cifir ve ebced hesaplarıyla yapılan istihraçlar görülmektedir.

Eski harflerle yazılı Risale-i Nur’un 31. Mektub’unun On Beşinci Leması ismi, Fihrist isimli risaledeki ahir kısmı Hüsrev, Sabri, Hafız Ali, Rüşdü, Hafız Hüseyin tarafından telif edildiği ve bunlar içinde Hüsrev’in telifinin daha çok olduğunu ve bunlara dua edildiği; diğer bir ciltte Risale-i Nur’un küçük şakirdleri ve yazanları içinde ve Sav Köyünde Marangoz Ahmed, Eğirdir’in Gökdere Köyünde Ömer Hoca oğullarından Abdullah oğlu Ömer ve hocası çocuğu Mustafa ve hocası Ahmed Zeki, Hacı Hafız oğlu Hafız Mehmed, Hafız Mehmed oğlu Bekir gibi dokuz ila on iki yaşlarındaki çocukların, bu Hafız Mehmed’in evinde toplanarak eski yazı öğrenip, Risale-i Nur’u yazdıklarını; Nur fabrikasının İslam Köyünde olduğunu anlatmaktadır.

Risale-i Nur’un Otuzuncu Mektub’unun Yirmi Sekizinci Lemasının nihayetine: Risale-i Nur Talebelerinin Keçeci Mustafa, Mustafa, Ali, Süleyman, Rüşdü, Abdullah, Hüsrev, Refet, diğer Süleyman, Sabri, Hulusi, Bekir Bey, Asım, Hafız Ali, Galib, Küçük Lütfi, Zekai, Abdulbaki, Şamlı Hafız Tevfik isimleri yazılmıştır.

Yine bu risalenin ikinci kısmının dördüncü sahifesinde: Hapishanenin kendileri için bir inayet-i Rabbaniye olduğunu, ahirzamanda en feyizli bir çilehane olup, düşmanlarına karşı ihtiyatlı davranmak lazım geldiğini; bu yerin yani hapsin en hassas bir imtihan meydanı olduğunu telkin etmektedir. Bu risalenin sonlarına doğru “Bir Düstur” başlığı altında, Risale-i Nur Talebelerinin nuru hariçte aramamaları ve eğer ararlarsa nurun penceresinden ışık bularak manevi güneşe bedel bir lambayı bulacaklarına belki de güneşi kaybedeceklerini; daireye girmeden evvel her ferdin şeyhini muhafaza edebileceğini ve fakat daireye girdikten sonra ancak orada mürşid aranacağını; daire haricindeki tarikatlara ihtiyaç bırakmayacağını ve Risale-i Nur dairesinin çok geniş olup şakirdlerinin pek çok olduğunu; aklı başında bir adamın bu elmas gibi mesleği terkedip başka mesleklere girmeyeceği yazılmaktadır.

Ve nihayete doğru tenkide başlanarak kendisi Risale-i Nur’u ve şakirdlerini müdafaa ettiği halde onların inkarda bulunarak kendisini şahitsiz bıraktıklarını ve bunca mensubların başka tarikat aramak üzere ayrılmak temayüllerini gösterdiklerini ancak talebeleri arasında Kuleönlü Küçük Ali ve Lütfi gibi halis Nur Talebelerini hariçteki büyük bir veliye tercih ettiğini..

Ve yine ebced ve cifr hesaplariyle birtakım istihraclarda bulunarak; ezcümle: Hakkında tatbiki istenilen 163. maddenin kendisi hakkında takibat yapılmasını isteyen 163 mebusun adedine tevafuk ettiğini [^3] beyan etmektedir.

Said Nursi’nin buraya kadar hulasaten zikredilen Risale-i Nur parçalarından maada, bu işle alakadar olan mevkuf diğer suçlu Hüsrev ve ilaahire isimlerden sonra bu suçluların evlerinde, dükkanlarında ve üzerlerinde yapılan aramalarda, evrak meyanında mevcut her birine ait arama zabt varakalarında yazılı olduğu üzere, cemiyetin bânisi Bediüzzaman ile yine evrak meyanında mevcut maznunların evlerinde, dükkanlarında ve üzerlerinde çıkan ve cemiyet ile alakalarını gösteren vesaik ve mektuplar ehl-i vukuf marifetiyle yaptırdığımız tetkikata nazaran her biri hakkında raporda yazılı olduğu üzere, bu maznunlar doğrudan doğruya ve beraberce bir kısmının Said-i Kürdi ile iştirak ederek kurulan Nakşibendi Cemiyeti’nin inkişafına yardım ettikleri ve bir kısmının da bu şekle girmeleri ve Risale-i Nur Şakirdlerinin muhabere etmek suretiyle Said’in faaliyetine manen ve maddeten iştirakla onun maksatlarına hizmet ettikleri ve binnetice cümlesinin dinî hissiyatı alet ederek; devletin emniyetini ihlal edebilecek harekete halkı teşvik ve bu babda kurulan Risale-i Nur Cemiyeti’nin teşekkülüne yardımda bulundukları, yapılan hazırlık ve ilk tahkikat sırasında yeminli ifadeleri alınan şahidlerin şehadeti, arama zapt varakaları ve ehl-i vukuf tarafından verilen rapor, bu suçluların tevilen vaki itirazlariyle anlaşılmaktadır.

Suçluların bu hareketleri Türk Ceza Kanunu’nun 163. 1/2/173/313/64-60 ıncı maddeleri mucibince...

***

***
[^1]: Hem manidar hem pek acibdir ki o mahrem risaleler binden bir adama gösterilmemişken hem maznunların itirafıyla hiç görülmeyecek bir derecede saklı oldukları halde, bu herifler o elmas kılınçlarını kendi başlarına vurmak için ve onlardaki hakikatleri en baştakilere hatalarını bildirmek için okutmak ve pek çoklara teşhir etmek ve ders vermek için meydana çıkardıkları, bize ve Nurlara değil zarar, belki intişarlarına sebep oldular.
[^2]: Bu ehl-i vukufun divanece verdikleri manaya bak ki “Bu İşaret-i Kuraniye mahremdir. Ve Sure-i Nisa’da bu işaretli ayet var.” cümlesine nasıl mana vermişler.
[^3]: Burada da tam aksine mana vermişler.
