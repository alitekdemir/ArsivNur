---
title: "Denizli 7 : Risale-i Nur’un kıymetini gösteren bazı risaleler için derim ki.."
no: 7
id: "D-7"
konu: "Risale-i Nur’un kıymetini gösteren bazı risaleler için derim ki.."
bolge: "Denizli"
donem: "Denizli Hapis Dönemi"
date: 
yazar: "Said Nursî"
---

# Denizli 7 : Risale-i Nur’un kıymetini gösteren bazı risaleler için derim ki..

Efendiler, Hakimler!

Çok geniş, Risale-i Nur’a ait, Isparta müdde-i umumisinin hem mükerrer hem intizamsız hem muhtelif hem çok suallerine karşı benim de Risale-i Nur’u müdafaa mecburiyetiyle böyle intizamsız ve parça parça ve bazen mükerrer ifadelerime nazar-ı müsamaha ile bakmanızı rica ederim.

Risale-i Nur’un kıymetini gösteren bazı hususi mahrem risaleler ki, Keramet-i Aleviye ve Keramet-i Gavsiye ve İşarat-ı Kuraniye risaleleridir. Elinize geçmek veya geçmiş ihtimaliyle derim:

Bu mahkemenin, Risale-i Nur’a itiraz ve tenkid değil, onu müdafaa etmek bir vazifesi olduğunu iddia ediyorum. Evet, vahdet-i mesele cihetiyle o mezkur üç mahrem risaleler, yüzer işaretleriyle Risale-i Nur’u tasdik ve hakkaniyetine imza basıyorlar. Bir davada bu kadar emareler şehadet ettikleri halde, o dava çürütülmez.

Risale-i Nur’un arkasında otuz üç ayat-ı Kuraniye işaratı ve Hazret-i İmam-ı Ali Radıyallahu Anh’ın üç keramat-ı gaybiye ile ihbaratı ve Gavs-ı Azam’ın sarahate yakın şehadâtı vardır. Ona hücum, bunlara hücumdur.

Evet madem ölüm öldürülmemiş ve kabir kapısı kapanmıyor ve hayat-ı dünyeviye süratle hiçliğe gidiyor; elbette Risale-i Nur gibi kudsi ve kati bir esere eşedd-i ihtiyaç vardır.

***
