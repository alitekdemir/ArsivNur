---
title: "Denizli 21 : Kanun dışı keyfî uygulamalara itiraz"
no: 21
id: "D-21"
konu: "Kanun dışı keyfî uygulamalara itiraz"
bolge: "Denizli"
donem: "Denizli Hapis Dönemi"
date: 
yazar: "Said Nursî"
---

# Denizli 21 : Kanun dışı keyfî uygulamalara itiraz

<p class="arabic" dir="rtl" title="Meal: “Her türlü noksan sıfatlardan yüce olan Allah’ın adıyla.”">بِاسْمِهِ سُبْحَانَهُ</p>

Efendiler!

Her hükümetin adliyesinin kanundan başka bir istinadgahı yoktur. Ve onun adliyesi her bir merkezde aynı kanun ile amel eder. Ve yüz cinayeti bulunan bir adamın dahi müdafaa hakkı vardır ve o hakkından menedilmez. Ve bu memlekette madem Kuran serbesttir; Kuran hakikatlerini küfre karşı müdafaa etmek vazifesi yasak edilmedi biliyordum. Halbuki bu altı aydır beni konuşmaktan ve görüşmekten kanunsuz olarak menettiler. Ve Eskişehir hapsinde adliye malumatı altında, Müdafaat’tan başka on risale daha telif ettim. Ve müteaddid nüshalar yazıldığı halde bize kanun cihetinde ilişmediler. Burada ise yeni harf bilmediğimden mecburiyetle eski yazı ile müdafaatımı yazdım. Benim yazım pek nakıs; herkes okuyamaz diye, başkalarına yazdırdım.

Risale-i Nur meselesi ise; hem hükümeti hem alem-i İslam’ı tam alakadar edecek bir umumi hadise hükmünde bulunmasıyla hem benim ve arkadaşlarımın meselenin vahdeti haysiyetiyle bir müdafaaname ve Risale-i Nur’un mahiyetini gösteren o hakikatleri “cerhedilmez” diye ispat eden ve onun bir nevi müdafaanamesi hükmünde bulunan Meyve Risalesi’nin her birinden üç-dört nüsha yazdırmıştım. Ta ki hem burada adliyeye ve Ankara makamatına vereyim. Birden onları kanunsuz olarak evrak-ı muzırra gibi elimden aldılar, daha vermediler. Sonra çok yalvardım: “Bize bir makineyi müsaade ediniz, ta hakkımızı müdafaa edeceğiz.” Kanunsuz olarak müsaade etmediler.

Ben mecburiyetle temas edemediğim arkadaşlar vasıtasıyla yeni harf ile üç nüsha yazdırdım. Biri Ankara Ağır Ceza Mahkemesine ki evraklarımız ve kitaplarımız oraya gönderilmiş. Birisi de Reis-i Cumhur’a; diğer biri de, Diyanet İşleri Riyasetine göndermek için hazırladık. Fakat makine ve serbestiyet verilmediği için el yazısı müşevveş ve noksan ve okunmaz diye, onların okunmasına yardım etmek fikriyle iki alakadar memura söyledik; müsaade yüzü gösterdiler.

Madem kitablarımız eski harf ile Ankara’ya mahkemeye gönderildi; biz dahi yeni harf ile eski harf ile iki müdafaa göndereceğiz diye hapishane müdürüne verdik. O da sabahleyin dedi: “Eski harf ile yasaktır. Ben daha bunları size vermem.” diye kanunsuz müsadere etti. Ben dedim: “Bütün buradaki arkadaşlarımın müdafaası hükmündedir. Çünkü mesele birdir. Her birinin elinde hakkını müdafaa etmek için bulundurmak, kanunen haklarıdır.

Hem madem altı aydan sonra şimdiki makineyi müsaade ettiniz. Tashihli nüshalardan bir nüshayı makamata verilmek için makine ile yazacağız. Ve bir nüshayı da bana veriniz ki onun ile tashih edeyim diye çok ısrar ettim. Yalnız bir nüsha bana verdi. Ötekileri müsadere etti vermedi. Halbuki kendisinin itirafıyla ayn-ı hakikat olduğunu söyledi. Reis-i cumhura ve ağır ceza mahkemesine ve meclis-i mebusan riyasetine yazılan ayn-ı hakikat bir Müdafaa Risalesini müsadere etmek için dünyada hiçbir kanun olamaz ve ihtimal vermiyorum.

Hem aynı meselede, müşterek adamların ellerinde, o müşterek müdafaaname bulunmasının yasak olması, hiçbir hükümet kanununda yoktur ve olamaz biliyorum. Biz böyle hilaf-ı kanun meselelere hedef olmuşuz. Şimdiye kadar sabrettik, sabrımız kalmadı.

*Said Nursî*

***
