---
title: "Denizli 16: Hukukumu müdafaa etmek için ehemmiyetli bir talebim var"
no: 16
id: "D-16"
konu: "Hukukumu müdafaa etmek için ehemmiyetli bir talebim var"
bolge: "Denizli"
donem: "Denizli Hapis Dönemi"
date: 
yazar: "Said Nursî"
---

# Denizli 16: Hukukumu müdafaa etmek için ehemmiyetli bir talebim var

<p class="arabic" dir="rtl" title="Meal: “Her türlü noksan sıfatlardan yüce olan Allah’ın adıyla.”">بِاسْمِهِ سُبْحَانَهُ</p>

Mahkeme Reisi Ali Rıza Beyefendi!

Hukukumu müdafaa etmek için ehemmiyetli bir talebim ve bir ricam var. Ben yeni harfleri bilmiyorum ve eski yazım da pek nakısdır. Hem beni başkalarla görüştürmüyorlar, adeta tecrid-i mutlak içindeyim. Hatta iddianame, on beş dakikadan sonra benden alındı. Hem avukat tutmak iktidarım yok. Hatta size takdim ettiğim müdafaatımı çok zahmetle, bir kısmını gizli olarak ancak yeni harf ile bir suretini alabildim. Hem Risale-i Nur’un bir nevi müdafaası ve mesleğinin hulasası olan Meyve Risalesinin bir suretini müddei umumiye vermek için ve bir-iki suretini Ankara makamatına göndermek için yazdırmıştım. Birden onları elimden aldılar, daha vermediler. Halbuki Eskişehir’in adliyesi, bize bir makineyi hapse gönderdi. Biz müdafaatımızı onda, yeni harfle, bir-iki nüsha yazdık; hem o mahkeme dahi yazdı.

İşte ehemmiyetli talebim: Ya bize makineyi siz veriniz veya bize müsaade ediniz, biz celbedeceğiz. Ta ki hem müdafaatımı hem Risale-i Nur’un müdafaanamesi hükmünde olan risalenin yeni harfle iki-üç suretini alıp hem Adliye Vekaleti’ne hem Heyet-i Vekile’ye hem Meclis-i Mebusan’a hem Şura-yı Devlet’e göndereceğiz.

Çünkü iddianamede bütün esas, Risale-i Nur’dur ve Risale-i Nur’a ait dava ve itiraz, cüzi bir hadise ve şahsi bir mesele değil ki çok ehemmiyet verilmesin. Belki bu milleti ve bu memleketi ve bu hükümeti ciddi alakadar edecek ve dolayısıyla alem-i İslam’ın nazar-ı dikkatini ehemmiyetli bir surette celbedecek bir külli hadise hükmünde umumi bir meseledir.

Evet Risale-i Nur’a perde altında hücum eden, ecnebi parmağıyla bu vatandaki milletin en büyük kuvveti olan alem-i İslam’ın teveccühünü ve muhabbetini ve uhuvvetini kırmak ve nefret verdirmek için siyaseti dinsizliğe alet ederek perde altında küfr-ü mutlakı yerleştirenlerdir ki hükümeti iğfal ve adliyeyi iki defadır şaşırtıp ve der; “Risale-i Nur ve Şakirdleri, dini siyasete alet eder, emniyete zarar ihtimali var.”

Hey bedbahtlar! Risale-i Nur’un, gerçi siyasetle alakası yoktur; fakat küfr-ü mutlakı kırdığı için küfr-ü mutlakın altı olan anarşiliği ve üstü olan istibdad-ı mutlakı esasıyla bozar, reddeder ve emniyeti, asayişi, hürriyeti, adaleti temin ettiğine yüzer hüccetlerden birisi bu müdafaanamesi hükmündeki Meyve Risalesi’dir. Bunu, âli bir heyet-i ilmiye ve ictimaiye tetkik etsinler; eğer beni tasdik etmezlerse ben her cezaya ve işkenceli idama razıyım!

*Said Nursî*

***
