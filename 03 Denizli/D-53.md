---
title: "Denizli 53 : Taşköprülü Sadık Bey’in müdafaasıdır"
no: 53
id: "D-53"
konu: "Taşköprülü Sadık Bey’in müdafaasıdır"
bolge: "Denizli"
donem: "Denizli Hapis Dönemi"
date: 
yazar: "Said Nursî"
---

# Denizli 53 : Taşköprülü Sadık Bey’in müdafaasıdır

<p class="arabic" dir="rtl" title="Meal: “Her türlü noksan sıfatlardan yüce olan Allah’ın adıyla.”">بِاسْمِهِ سُبْحَانَهُ</p>

<p class="takdim">[Taşköprülü Sadık Bey’in Müdafaasıdır]</p>

Denizli Ağır Ceza Mahkemesi Riyasetine!

1- Üstadım Bediüzzaman Said Nursî’yi mukaddes ve hak dinimizi nurlandıran ve ebede kadar nurlandıracak olan Kuran-ı Azimüşşan’ı tefsir ve teşrih eden bir din alimi olarak biliyorum ve tanıyorum. Kanunda musarrah din hürriyetinden ferden istifade ederek dinî ve imani ve ahlaki ve içtimai bilgilerimi kuvvetlendirmek ve bilmediklerimi öğrenmek gayesiyle ilk ve hazırlık tahkikatlarında isimlerini söylediğim, Üstadımın Risale-i Nur adlı eserlerini okudum ve bir-ikisini de yazdım. Yazıp okuduğumdan dolayı suçlandırılmak istenildiğim bu dini kitablarda, cumhuriyet rejimi aleyhinde bir bahse tesadüf etmediğim gibi; “memleket asayişini ihlal yolunda teşekkülüne uğraşıldığı” makam-ı iddiaca serd ve iddia edilen “tarikatçılık” ve “cemiyetçilik” hakkında veya “dini mukaddesatı alet ederek devletin emniyetini ihlal edecek” tarzda hiçbir imaya dahi muttali olmadım. Ve böyle bir mevzua dair hocamı ziyaretimde bir söz ve bir fikir dahi duymadım ve hissetmedim.

2- İddianamede “mektup” diye vasıflandırılmak istenilen yazılı kağıt, posta veya elden gönderilmiş mektup olmayıp yazdığım risale için yazılmış ve o risaleye melfuf takrizdir ve şahsidir. Bazı şahısların yekdiğerine yazdığı şahsi mektupları ve safdilane indi mütalaaları veya rüya tabirlerinin Risale-i Nur’la ve benimle ne dereceye kadar alakalı olacağını ve bahusus Kızıl İcaz namında mantıka dair eseri ile şark ve garpta ilm-i mantıkın mehazi olan İbn-i Sina’ları geride bırakan ve Risale-i Nur ile İslam aleminde eserleri menba-ı ilim olan Fahri Razi, Sekkaki, Seyyid Şerif Cürcani ve Taftazani gibi ilm-i beyan ve akaid ulemalarına tefevvuk eden bir alimin eserlerini okumanın ne dereceye kadar bir suç teşkil edeceğini düşünemiyorum. Gençlik sarhoşluğunda sermaye-i hayatımı dünya ve ahiretime faidesiz ve ifrat bir derecede israf ile geçirmiş ve bazı uygunsuz ahval, bende maraz bir ibtila halini almıştı. Ancak bu dini ve imani ve ahlaki ve içtimai eserleri okumuş olmaklığımdır ki tehzib-i ahlak yoluna dönebilmişimdir.

3- Köyüm, kaza merkezine beş kilometredir. Köy işleriyle meşgul olmadığım zamanlarımı kasabada geçiririm. İsnad edilen mevhum “cemiyetçilik” ve “tarikatçılık” ve “tahrikçiliğin” mevcut olmadığının isbatına başlıca delil: Kastamonu valisinin bizzat Taşköprü’ye gelerek hakkımda icra ettiği tahkikatta, bu cemiyetin mevcudiyetine veya herhangi bir propagandacılığına delalet edecek en küçük bir emare bulunmaması ve benim de Risale-i Nur’u okumaklığımdan başka isnad edilen mevhum suça taalluk edecek bir hareketim kaydedilmemesidir.

4- Mevzu-u dava olan hakikatın; makam-ı iddianın iddianamesinin mesnedini teşkil eden o hakikatin vukufsuz, behresiz münekkidleri tarafından noksan zabıtnamelere ve cesaret-i ilmiye ve medeniye sahibi olmadıklarından, tarafgirane mütalaalarına binaen tanzim ettikleri gayr-ı ilmi ehl-i vukufun raporlarına değil, ancak ve ancak o hakikat üzerinde salahiyet-i ilmiyesi müsellem ve muhakkak ulemadan müteşekkil ehl-i vukufun vereceği bitarafane raporla tecelli edeceğinin takdiri şüphesizdir. Ve bu hakikat da merkez-i hükümette salahiyettar makamatın tensib ve tayini ile teşekkül eden ve beynelmilel tanınmış yüksek ilim adamlarından ve profesörlerinden müteşekkil ehl-i vukufun tetkikatıyla, Risale-i Nur’un hazine-i Kuran’dan aldığı kudsi ve ulvi felsefesinin ve beyanatının cerhedilmez bir hakikat olduğu tebarüz etmiştir.

Hulasa: Artık makam-ı iddianın saded harici iddiaları mesnedsizdir, çürüktür. Yüksek ehl-i vukufun raporlarında bazı anlamamazlıklar ve sehivler varsa da o da ilmîdir. Üstad bu sehivleri izah etmiştir. Ne iddia edilen cemiyet mevcuttur ve ne de böyle bir cemiyetin teşekkülüne uğraşan bir zümreye intisab ederek kavlen ve fiilen hizmetim sabit olmuştur. Ben şeceresi malum bir Türküm. Ecdadımın ve benim vatanıma hizmetimiz tarihen sabittir. Bu suçlardan beriyim, masumum.

*Sadık Demirelli*

***
