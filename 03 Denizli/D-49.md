---
title: "Denizli 49 : Emin Efendi’nin müdafaasıdır"
no: 49
id: "D-49"
konu: "Emin Efendi’nin müdafaasıdır"
bolge: "Denizli"
donem: "Denizli Hapis Dönemi"
date: 
yazar: "Said Nursî"
---

# Denizli 49 : Emin Efendi’nin müdafaasıdır

<p class="arabic" dir="rtl" title="Meal: “Her türlü noksan sıfatlardan yüce olan Allah’ın adıyla.”">بِاسْمِهِ سُبْحَانَهُ</p>

<p class="takdim">[İstanbullu Emin Efendi’nin Müdafaasıdır]</p>

Makam-ı iddia tarafından dosyamda birtakım muhabere evrakı bulunduğundan bahisle “Mevhum cemiyetin naşiri ve mühim unsurlarından” diye ittiham ediliyorum. Bu ittihama delail-i kanuniye olmadığı gibi suçsuz bulunduğumu bervech-i zir arz ve izah eylerim.

1- Buradaki zevatı, hemşerilerimden maadasını tanımam. Gerek Bediüzzaman’a ve gerek başkasına bu mevzu dahilinde hiçbir mektubum yoktur. Dosyalar tetkik edilirse hakikat tezahür eder.

2- “Dosyadaki muhabere mektupları” dediği, bu işle alakası olmayan, şuradan-buradan gelmiş, şahsıma ve eski mahkememe ait birtakım muhabere evrakını, polisin evimi aramada evden aldığını anladım. Bunlar ise hal-i hazır mahkemeyi alakadar etmez. Bir kere tetkikini rica ediyorum. Yalnız dosyamda Seyyid Şefik, Mustafa Hemdem, Şemseddin Yeşil ile bendenize hitaben yazılmış Bediüzzaman’ın iki mektubu vardır. Bunlar da dua ve senadan ibarettir. Ve bir de hemşerim Ahmed Nazif ve oğlu Selahaddin Çelebi ve Muallim İhsan Ertem tarafından yazılmış bir mektup vardır ki, bunlar da hemşerilik gayretiyle yazılmıştır.

3- Naşirlik cihetine gelince; Yalnız Seyyid Şefik ve Şemseddin Yeşil ve Muhammed Öğüdçü ve Mustafa Hemdem gibi dört ilim adamına kitap vermekliğim iddia ediliyorsa, bu zevatın istemeleriyle ve müellif ve memur ve vaiz olmalariyle verilmiştir. Koca İstanbul’da yalnız bu dört adama dini kitap vermek, bu iddianın butlânına kifayet eder. Eğer makam-ı iddianın iddiaları gibi naşirlik vesaire gibi bir maksad-ı mahsus takib etseydim, İstanbul gibi bir milyonu mütecaviz bir şehr-i azimde belki bu eserlerden binler kişide çıkması lazımdı. Gerek polis tarafından evvelce yapılan tahkikat ve gerekse yüksek mahkeme tarafından İstanbul’a gönderilen talimatname ile yapılan tahkikat bunu ispat eder.

4- Makam-ı iddianın, bendenizi “Bu mevhum cemiyetin mühim unsurlarından” diye tavsifine gelince; 941 senesinden beri İstanbul’da oturduğuma nazaran, vaz-ı kanunun cemiyetçilik tavsifine göre benim de İstanbul’da cemiyet arkadaşlarımın bulunması icab ederdi. Eğer Bediüzzaman’ın eserini okuyan ve yazan her şahsın cemiyetçi olması icab ediyorsa ve bu suretle telakki ediliyorsa, bu eserlerin yirmi seneden beri mevki-i intişarda bulunduğuna nazaran benim de mühim unsurlardan olmaklığım için o eserleri okuyan binler adamlarla münasebettar ve yirmi seneden beri bu eserlerle meşgul olmaklığım icab ederdi. Halbuki ilk defa bu eserleri 940 senesinde İnebolu’da gördüğüm ve yazdığım dosyada mevcut kitabların altındaki tarih ve imza ile sabittir.

Muhterem Hakim Bey! Ben de Harb-i Umumi ve Milli Mücadele’de yıllarla çalışmış ve istiklal-i millîye kanımla iltihak şerefini kazanmışım. Bu eserleri okuyup yazmaklığım bir hüsn-ü niyetten ve dini bir gayeden başka bir şey değildir. Ankara’da teşekkül eden mütehassıs muhterem ehl-i vukuf heyeti de bunun “hüsn-ü niyetten başka bir şey olmadığını” tebarüz ettirmiştir. Ve Teşkilat-ı Esasiye kanunuyla de din ve vicdan mukaddes tanınmaktadır.

Muhterem Heyet-i Hakime! Sırası gelmiş iken şurada şunu da arz edeyim ki; 1335 senesi bidayetinde, henüz Milli Mücadele başlamadan düşman işgal orduları İstanbul’da iken herkes istikbalden ümidini kesip yeis halinde ve bir kısım İstanbul uleması da kürsülerde işgal ordularına dua ve sena ettikleri bir zamanda, Bediüzzaman hiçbir zaman buna tenezzül etmemiş, bilakis “Hutuvat” nam eserleriyle düşman ordularına hücum etmiş ve tehlikelere ehemmiyet vermeyerek tab edip neşretmiş.

Ulemayı İngiliz desiselerinden kurtarmış. Ankara kumandanları onları okuyup Mustafa Kemal o eser sahibini taltif etmek için Ankara’ya celbetmiş. Bediüzzaman o eserinde “Yakında Anadolu’da İstiklal Ordusu çıkacak, galebe edecek” diye müjdelemiştir. O zaman matbu saha-yı intişara çıkardığı Sünuhat ve Hutuvat-ı Sitte namındaki risaleleri tetkik buyurulursa, kendilerin ne dereceye kadar yüksek bir vatanperver ve Türkçü ve İslamcı olduğu tezahür eder.

Dokuz aydan beri bu yanlış telakkiden dolayı ailemi perişan bırakarak hapishanede inlemekteyim. Mağduriyetimin ve efrad-ı ailemin perişaniyetinin, devamına mahal kalmamak üzere beraeten tahliyemi ve dosyam içinde mevcut şahsıma ait evrakımın tarafıma iadesine karar verilmesini yüksek vicdanınızdan beklerim. (3/6/944)

*İstanbullu Emin Uzun*

***
