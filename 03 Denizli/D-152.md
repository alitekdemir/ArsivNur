---
title: "Denizli 152 : Ankara bilirkişi heyetinin Üstad hakkında meczup demesi"
no: 152
id: "D-152"
konu: "Ankara bilirkişi heyetinin Üstad hakkında meczup demesi"
bolge: "Denizli"
donem: "Denizli Hapis Dönemi"
date: 
yazar: "Said Nursî"
---

# Denizli 152 : Ankara bilirkişi heyetinin Üstad hakkında meczup demesi

<p class="arabic" dir="rtl" title="Meal: “Subhân Allah’ın adıyla” * “Hiçbir şey yoktur ki O'nu hamd ile tesbih etmesin” [İsrâ 17:44]">بِاسْمِهِ سُبْحَانَهُ * وَاِنْ مِنْ شَىْءٍ اِلاَّ يُسَبِّحُ بِحَمْدِهِ</p>

Aziz, Sıddık Kardeşlerim!

Bir cilve-i inayet-i Rabbaniye ve bir himayet-i hıfz-ı İlahidir ki; Ankara’da ehl-i vukuf heyeti, Risale-i Nur’un hakikatlerine karşı mağlup olup, şiddetli tenkid ve itirazın çok esbabı var iken adeta beraetine karar verdiklerini işittim. Halbuki mahremlerin şedit ifadeleri ve müdafaatın dokunaklı meydan okumaları ve Maarif Vekili’nin dehşetli hücumu ve ehl-i vukufun heyetinde maarif dairesine mensup ehemmiyetli iki maddi feylesofların ve yeni icadlara taraftar büyük bir alimin bulunması ve bir seneden beri gizli zındıka komitesini aleyhimize Halk Fırkasını ve Maarifi sevk etmesi cihetiyle, ehl-i vukufun pek şiddetli itirazları ve bizi ağır cezalarla ittiham etmelerini beklerken, himayet ve inayet-i Rahmaniye imdada yetişip onlara Risale-i Nur’un yüksek makamını göstererek, şiddetli tenkidlerden vazgeçirmiş. Hatta bizi cezalardan kurtarmak fikriyle ve Eskişehir Meselesi ve Otuz Bir Mart hadise-i meşhuresiyle beni sabıkalı mücrim-i siyasi nazariyle baktırmamak ve sırf din ve iman için hareket ettiğimizi ve siyaset fikri bulunmadığını göstermek fikriyle demişler ki: “Said Nursî, eskiden beri ara sıra peygambere verasetlik davasında bulunur. Kuran ve iman hizmetinde müceddidlik tavrını alır, yani bazen bir nevi cezbeye mağlup olup meczubane hareket eder.”

İşte bu fıkra ile feylesofların dinsizce tabirler ile, kim olursa olsun din lehinde kuvvetli hareket edenlere “müceddidlik vazifesini irsiyetle yapıyor” diye hem bir kısım kardeşlerimiz haddimden çok ziyade hüsn-ü zanlarını tenkid etmek hem bana bir cezbe isnad ile şiddetlerimde beni siyasetten ve cezadan tebrie etmek ve bize muarız ve düşman olanlarını bir derece okşamak ve işarat-ı Kuraniye ve keramat-i Aleviye ve Gavsiye hakikatleri kuvvetli olduklarını göstermek ve herkese kıyasen bende dahi bulunması tahminlerince muhakkak olan hubb-u cah ve enaniyet ve hodfüruşluğumu kırmak için o dinsizce feylesofane tabirini istimal etmişler. O tabire karşı Risale-i Nur, baştan nihayetine kadar güneş gibi bir cevaptır. Ve mesleğimiz terk-i enaniyet ve uhuvvet olmasından ve bizde hodfüruşane şatahat bulunmadığından, Yeni Said’in Risale-i Nur zamanındaki mahviyetkarane hayatı ve mübarek kardeşlerinin ifratkarane hüsn-ü zanlarını hatıra bakmayarak mükerrer derslerle tadil etmesi, o tabir ile işmam edilen manayı tam çürütüyor, izale eder.

*Said Nursî*

***
