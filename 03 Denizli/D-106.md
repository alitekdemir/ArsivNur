---
title: "Denizli 106 : Tahammüle çalışınız, içinize ikilik düşmesin"
no: 106
id: "D-106"
konu: "Tahammüle çalışınız, içinize ikilik düşmesin"
bolge: "Denizli"
donem: "Denizli Hapis Dönemi"
date: 
yazar: "Said Nursî"
---

# Denizli 106 : Tahammüle çalışınız, içinize ikilik düşmesin

<p class="arabic" dir="rtl" title="Meal: “Her türlü noksan sıfatlardan yüce olan Allah’ın adıyla.”">بِاسْمِهِ سُبْحَانَهُ</p>

Aziz, Sıddık Kardeşlerim!

Sakın sakın dikkat ediniz, birbirinizden gücenmeyiniz. Yoksa hiç faydası olmadığı halde, bizlere büyük zarara vesile olur. Ben sizin tesanüdünüz ile dünyaya karşı iftiharımı, titizlik ile tekzib etmeyiniz. Bu hapis, sair yerlere nisbeten pek çok sıkıdır. Gayet ehemmiyetsiz şeylere, asabiyetle ehemmiyet veriyorlar. Görüyorsunuz ki; hatta doktora veya mahkemeye çıksa ve girse yeni gelmiş gibi pabucuna kadar arıyorlar. Hatta beni de o derece sıkıyorlar ki bir gün, Eskişehir’in bir ayı kadar beni incitiyorlar. Tahammüle çalışınız. İkilik içinizde düşmesin.

Ben zannederim ki; Hafız Ali koğuşunuzda benim namımla muamele ettiğinden, bir nevi nazır ve çavuş hükmünde telakki edilmiş. Buranın pek sıkı, vesveseli ve evhamlı idare inzibatından bir tesir ve telaş var. Başta erkan-ı selaseden; sadakati metin Refet ve Abdülmecid’den daha ziyade bana yakın Sabri ve büyük kardeşimin namdaşı Abdullah Çavuş, benim hesabıma, Risale-i Nur hatırına, şakirdlerinin selametine, Hafız Ali’den gücenmesinler ve katiyen bilsinler ki böyle bir vaziyette bir namazsız memurun az tahakkümü, bir kardeşimizin on tokadından daha elimdir. Ben her gün tecrübelerini görüyorum.

*Said Nursî*

***
