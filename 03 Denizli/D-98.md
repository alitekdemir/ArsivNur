---
title: "Denizli 98 : Gaflet ve dünyaperestlikten çıkan bir enaniyet, bu zamanda hükmediyor"
no: 98
id: "D-98"
konu: "Gaflet ve dünyaperestlikten çıkan bir enaniyet, bu zamanda hükmediyor"
bolge: "Denizli"
donem: "Denizli Hapis Dönemi"
date: 
yazar: "Said Nursî"
---

# Denizli 98 : Gaflet ve dünyaperestlikten çıkan bir enaniyet, bu zamanda hükmediyor

<p class="arabic" dir="rtl" title="Meal: “Subhân Allah’ın adıyla” * “Hiçbir şey yoktur ki O'nu hamd ile tesbih etmesin” [İsrâ 17:44]">بِاسْمِهِ سُبْحَانَهُ * وَاِنْ مِنْ شَىْءٍ اِلاَّ يُسَبِّحُ بِحَمْدِهِ</p>

Aziz, Sıddık Kardeşlerim!

Çok tecrübelerle ve bilhassa bu sıkı ve sıkıntılı hapiste kati kanaatim gelmiş ki: Risale-i Nur ile kıraaten ve kitabeten iştigal, sıkıntıyı çok hafifleştirir, ferah verir. Meşgul olmadığım zaman o musibet tezauf edip lüzumsuz şeylerle beni müteessir eder. Bazı esbaba binaen, ben en ziyade Hüsrev’i ve Hafız Ali ve Tahiri’yi sıkıntıda tahmin ettiğim halde, en ziyade temkin ve teslim ve rahat-ı kalb, onlarda ve beraberlerinde bulunanlarda görüyordum. “Acaba neden?” derdim.

Şimdi anladım ki; onlar, hakiki vazifelerini yapıyorlar; malayani şeylerle iştigal etmediklerinden ve kaza ve kaderin vazifelerine karışmadıklarından ve enaniyetten gelen hodfüruşluk ve tenkid ve telaş etmediklerinden, temkinleriyle ve metanet ve itminan-ı kalbleriyle Risale-i Nur Şakirdlerinin yüzlerini ak ettiler. Zındıkaya karşı Risale-i Nur’un manevi kuvvetini gösterdiler. Cenab-ı Hakk, onlardaki nihayet tevazu ve mahviyette tam izzet ve kahramanlık seciyesini umum kardeşlerimize teşmil ettirsin, amin!

Kardeşlerim! Gaflet ve dünyaperestlikten çıkan bir enaniyet, bu zamanda hükmediyor. Onun için ehl-i hakikat, -hatta meşru bir tarzda dahi olsa- enaniyetten, hodfüruşluktan vazgeçmek lazım olduğundan, Risale-i Nur’un hakiki şakirdleri, buz parçaları olan enaniyetlerini şahs-ı manevîde ve havz-ı müşterekte erittiklerinden, inşallah bu fırtınada sarsılmayacaklar.

Evet münafıkların ehemmiyetli ve tecrübeli bir planı; böyle her biri birer zabit, birer hakim hükmündeki eşhası, müşterek bir meselede böyle birbirinden kaçınmak ve birbirini tenkid etmek asabiyetini veren sıkıntılı yerlerde toplattırır, boğuşturur, manevi kuvvetlerini dağıttırır. Sonra, kuvvetini kaybedenlere kolayca tokatlar vurur. Risale-i Nur Şakirdleri, hıllet ve uhuvvet ve fena-fi’l-ihvan mesleğinde gittiklerinden, inşallah bu tecrübeli ve münafıkane planı da akim bırakacaklar.

*Said Nursî*

***
