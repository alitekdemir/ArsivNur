---
title: "Denizli 48 : Ahmed Nazif Çelebi’nin müdafaasıdır"
no: 48
id: "D-48"
konu: "Ahmed Nazif Çelebi’nin müdafaasıdır"
bolge: "Denizli"
donem: "Denizli Hapis Dönemi"
date: 
yazar: "Said Nursî"
---

# Denizli 48 : Ahmed Nazif Çelebi’nin müdafaasıdır

<p class="arabic" dir="rtl" title="Meal: “Her türlü noksan sıfatlardan yüce olan Allah’ın adıyla.”">بِاسْمِهِ سُبْحَانَهُ</p>

<p class="takdim">[İnebolulu Ahmed Nazif Çelebi’nin Müdafaasıdır]</p>

Muhterem Hey’et-i Hakime!

İddia makamının hakkımdaki isnadâtı evvel-ahir aleyhimde şiddet ve ehemmiyetini gerçi muhafaza etmekte ve müddeiumumilik, yüksek vazifesini hak ve adalet terazisiyle ölçmek şöyle dursun; sırf tek bir cepheden ve açık ve zahir olan adalet terazisinin bir kefesine bizi koymak suretiyle ölçmek, vazife-i asliyesi olan haklarımızı gözetmeyerek haksız ve delilsiz ve kanunlarda yeri olmayan en ufak sebepler ile büyük bir cürüm delili mahiyetini gösterip, tecziyemi istemesi üzerine bu talebin yerinde olmadığını şöylece ispat ederim:

1- Otuz beş-kırk sene evvel ilk mektep tahsili sıralarında herkes gibi bendeniz de Bediüzzaman’ı gazetelerin uzun uzadıya sütunlarla, yazılariyle sitayişkar neşriyatlarından ismen ve gıyaben tanıdığımı ilk ve son ifadelerimde arz ettiğim halde bu ifademi makam-ı iddia; “Kırk seneden beri tanıdığını itiraf etmiş” şeklinde hilaf-ı hakikat iddiada bulunması...

2- Risale-i Nur’dan dinî bir-iki eseri okumak, bir-iki ahbaba ve akrabasından birine kendi istekleriyle verilmesi İslamiyet’in şiarından iken ve hususiyle hiçbir suretle mahremiyeti dahi bulunmayan ve sırf dinî ve uhrevi olan ve kısm-ı küllisi arabi ibareli ayet-i kerime ve salavat dualarından ibaret bulunan ve bir kısmı Peygamber Aleyhissalatu Vesselam’ın mucizatlarından bahseden ve ne zamanımızla ve ne de dünyamızla hiç de alakası bulunmayan birkaç dinî ve uhrevi eserin, arkasını dünyaya ve cephesini kabristana çevirmiş bir adamın elinde bulunmasıyla ne bir cemiyet ve ne de bir tarikat ve hatta bir teşvik mahiyetinde olamayacağı gibi, bunlar yüksek bir ilim ve mütehassıs heyet tarafından tetkik ve tahlil ettirilip böyle bir maksadın bulunmadığı ve masumiyetimiz tamamen ve resmen belirtildiği halde, makam-ı iddianın bunları hiç nazara almayıp ve artık kıymet-i kanuniyesi kalmamış olan eski ehl-i vukuf raporlarına göre ısrarla talepte bulunması...

3- “Risale-i Nur ve ondan ders alan biz şakirdlerin değil dünya siyasetlerine belki bütün dünyaya karşı da Risale-i Nur’u alet edemeyiz.” ilh... yazılı ve bize sürülmek istenilen menfur cürüm lekelerini ortadan kaldıran bir hakiki müdafaasına dair kaleme alınmış, Selahaddin Çelebi’nin şahsına ve dosyasına mahsus bir yazısını benim şahsıma aitmiş gibi hilaf olarak aleyhimde cürüm delili göstermesi..

4- İnebolu’nun yazlık umumi bir mesiresi olan ve İslam Tepesi eteklerinde ve belediye hududu dahilinde Avare Mahallesi civarında Maruf Cami suyu menbaında umum arasında bir tatil günü birkaç arkadaşımla tenezzühe gittiğimi bir cürüm delili göstermek ve kanuna uydurmak kasdıyla İslam Dağı şeklinde göstermesi acaba cemiyetçilik olur mu? Veyahut bir cürüm sayılır mı? Tertemiz nasiyemize böyle çirkin isnadatla bir leke sürülmesi muvafık-ı adalet midir?

**Saniyen**: Kendi dosyasına ait olmayan hakiki bir müdafaa şeklindeki bir yazı, cürüm delili olabilir mi? Keza hür bir vatandaşın herhangi umumi bir mesire mahallinde tatil günü tenezzühde bulunması ve o mahalde şarkı söylemek, eğlence yapmak, gazete okumak memnu olmadığı gibi kitap ve mecmua okunması da elbette memnu değildir ve olamaz. Farz-ı muhal okunmuş olsa dahi, madem bizden gizli bir teşekkül aranıyor; böyle umumi bir mesire mahallinde, yüzlerle halkın içinde, iki üç kişinin kitap okuması ve cemiyet kurması gibi hiçbir gizli topluluğun yeri olamaz ve imkanı da yoktur. Ve serapa yalandan ibaret olan ve aleyhimde cürm delili aramakta ve suç göstermekte müsabakaları görülen İnebolu müddeiumumisi ve zabıtasının ne derece şiddetle aleyhime hücum ettiklerini isbata kafi gelecek olan ve ilişik bulunan İnebolu Hapishanesinde tekrar başımıza belalı işler çıkarmak istenirken tutulan zabıt varakasının da nazara alınmasını dilerim. Bu zabıt varakasının tutulmasını icab ettiren nokta:

Bizim buralara kadar uzun müddet süründürülmemize ve telafisi gayr-ı kabil zararlar görmemize sebep olanların uydurdukları ve bazı alakadarların tazyik edilerek “tevkif etmeyeceğiz” vaadleriyle aleyhimizde kasdi şahit gösterilmesi gibi, kanun adamlarının kanunsuz hissiyatlarına kapılarak keyfi hareketlerini göstermekte ve nihayet bu yalanları yüksek mahkemenizin İnebolu’dan istinabe suretiyle dinlenen şahitlerin ifadeleriyle sabit olmuştur ki; iddia makamı, bu açık hakkımızı da nazara almayarak eski teranesinde ısrar etmesi ve ilk tevkifimizle mahkemeye sevk edilmemize sebep gösterilen ve hakikatten çok uzak bulunan eski gayr-ı ilmî ehl-i vukuf raporlarını, yüksek mahkemenizin isabetli ve adaletli kararlariyle Ankara’da müteşekkil yüksek bir ilim ve mütehassıs ehl-i vukuf tarafından verilen ve hakikati aydınlatan raporuyla bir kıymet-i kanuniyesi kalmayan eski raporlara ısrarlı istinadıyla aleyhimde cürüm delili göstermesi gibi hakikattan çok uzak ve sırf keyfî ve indî denecek kadar sarih ve gelişigüzel talep ve iddialarının varid ve yerinde olmadığından, iddia makamının aleyhimdeki evvel ve ahir kanuni olmayan ve delilsiz bulunan mevhum bütün iddialarının reddiyle Ankara heyet-i ilmiyesi tarafından verilen ve yüksek mahkeme huzurunun okuyup makam-ı iddianın da kabul edip itiraz edemediği son hak ve hakikati bariz bir şekilde aydınlatan ve masumiyetimi bütün vuzuhuyla ispat eden adaletli raporlarına göre incelenerek, masumiyet ve beraetime hüküm verilmesine ve İnebolu Zabıtasınca üç kıta zabıt varakasıyla tesbit edilen ve ekserisi matbu ve hiçbir suretle mahrem olmayan dini kitablarımla hususi defter ve evraklarımın ve maa-muhafaza bir adet yazı makinemin ve askeri salahiyetle üzerimde bulundurduğum bir adet maa-teferruatı ve muhafaza tabancamın iadesine ve kanuni bütün haklarımın iade ve muhafazasına hüküm ve karar verilmesini salahiyetli yüksek mahkemenizin temiz vicdanlı adil hakimlerinden diliyoruz.

*Ahmed Nazif Çelebi*

***
