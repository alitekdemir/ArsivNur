---
title: "Denizli 181 : Hüsrev’in bir mektubudur"
no: 181
id: "D-181"
konu: "Hüsrev’in bir mektubudur"
bolge: "Denizli"
donem: "Denizli Hapis Dönemi"
date: 
yazar: "Said Nursî"
---

# Denizli 181 : Hüsrev’in bir mektubudur

<p class="arabic" dir="rtl" title="Meal: “Subhân Allah’ın adıyla” * “Hiçbir şey yoktur ki O'nu hamd ile tesbih etmesin” [İsrâ 17:44]">بِاسْمِهِ سُبْحَانَهُ * وَاِنْ مِنْ شَىْءٍ اِلاَّ يُسَبِّحُ بِحَمْدِهِ</p>

<p class="arabic" dir="rtl" title="Meal: “Allah’ın selâmı, rahmeti ve bereketleri, üzerinize olsun.”">اَلسَّلاَمُ عَلَيْكُمْ وَرَحْمَةُ اللّٰهِ وَبَرَكَاتُهُ</p>

<p class="takdim">[Hüsrev’in bir mektubudur.]</p>

Çok sevgili, çok kıymettar, çok mübarek Üstadımız Efendimiz Hazretleri!

Bugün biz beşaretli ve nurani mektubunuzun tesiriyle bayram yapıyoruz. Her birimiz bizi istila eden sürurun neşesiyle ferahnakız. Bugün biz talebeleriniz siz sevgili Üstadımızın arkasında uzun uzun senelerin hak ve hakikat vadilerindeki adımlarının semerelerini iktitaf etmek üzere Nuru’l-Envar’ın Hakim ve Rahîm cilvelerine mazhar ettiği Risale-i Nur’un sahifeleri içinde, satırları arasında kelimelerin ve noktaların altında el açıp hak ve hakikat dili ile ettiği şu; “İlahi! Bize ve neslimize nurunla hayat ver. Bizi ve neslimizi nurunla yaşat ve o nurunla öldür. Ve bizi ve neslimizi bize ihsanın olan nur-u nurunla haşret, lütfet, kerem kıl. Hatalarımızı ve seyyiatımızı mağfiret eyle... Ve bizi başında Habib-i Zişan’ın (A.S.M) olan fırka-i naciye-i kamileye ilhak et!” diye olan dualarına sevinçlerle âmin, âmin, âmin diyoruz.

Ey sevgili Üstadımız! Beşaretiniz arasında okuduğumuz; Ankara ehl-i vukufunun, Risale-i Nur’daki ehl-i dalaletin başına indirilen dehşetli darbeler karşısında, hakikati inkar edemediklerini görmekle Risale-i Nur’u beraet ettiren Cenab-ı Hakk’a hadsiz şükürler ettik ve ediyoruz.

Evet sevgili Üstadımız! Talebelerinizce inkar edilemeyen sevgili Üstadımızın ahlak-ı seciyelerinde görülen, hatta bütün latifelerinizdeki bedi yüksekliğe herkes meftundur. Ankara ehl-i vukufu o cihette sevgili Üstadımıza garazkarane bakmış. Tesir altından kurtulamadıklarını ifade eden bu yanlış ittihamın reddini Cenab-ı Hakk, Risale-i Nur’a ve biz talebelerinize bırakmış. Bundan böyle her vakitte her yerde her kim olursa olsun, bu hususta söz söyleyenlerin haksız düşüncelerini tadil etmek vazifemiz olmuştur. Biz sevgili Üstadımızı ittiham edenleri ittiham ediyoruz. Bilhassa ehl-i dalalet hesabına, tahammül edemedikleri yerlerde “meczuptur, hodgamdır, enaniyetine kapılmış” gibi bu yükledikleri bâr-ı sakîli Risale-i Nur ile bilhassa talebelerinizin lisanı olan Yirmi Yedinci Mektup’la yüzlerine çarpıyoruz.

Ey sevgili Üstadımız efendimiz! Bugünkü beşeriyet dünyasını ekseriyetle istila eden küfr-ü mutlakı Risale-i Nur’la mağlup eden Allah-ı Zülcelal Hazretlerine nihayetsiz şükürler ediyoruz. Ve bizi Kuran’a hadim ve Risale-i Nur’a talebe ettiğinden dolayı sonsuz minnettarlıklarımızı sürurla arz ederek istifsar-ı hatırla mübarek ellerinizden öpüyoruz ve sıhhatinize her gün mağrib ile işâ ortasında dua ediyoruz, sevgili Üstadımız efendimiz hazretleri!

*Hüsrev*
