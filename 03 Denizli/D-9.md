---
title: "Denizli 9 : Emniyet dairesindeki heyet-i zabıtaya bir maruzatımdır"
no: 9
id: "D-9"
konu: "Emniyet dairesindeki heyet-i zabıtaya bir maruzatımdır"
bolge: "Denizli"
donem: "Denizli Hapis Dönemi"
date: 
yazar: "Said Nursî"
---

# Denizli 9 : Emniyet dairesindeki heyet-i zabıtaya bir maruzatımdır

<p class="arabic" dir="rtl" title="Meal: “Her türlü noksan sıfatlardan yüce olan Allah’ın adıyla.”">بِاسْمِهِ سُبْحَانَهُ</p>

<p class="takdim">[Emniyet Müdürü müddeiumumi ile beraber hapiste yanıma geldikleri vakit, bu mektubu verdim. O da valiye vermiş.]</p>

## Emniyet dairesindeki heyet-i zabıtaya bir maruzatımdır

Efendiler!

Benim başıma evham yüzünden gelen hadise ile heyet-i zabıta emniyet-i dahiliye cihetiyle çok alakadardır diye, size de bir hakikati beyan edeceğim. Çünkü hem Kastamonu’da hem Ankara’da hem Isparta’da taharri memurları ve komiserler bizim esrarımızı anlamak için çok temas ettiler. Kastamonu Zabıtası bildi ki biz zabıta vazifesine endişe vermek değil, belki yardım ediyoruz. Ve Isparta Zabıtası dahi, müteaddid temasında bizi ve Risale-i Nur’u ve Şakirdlerini, asayiş ve inzibat cihetinde yardımcı ve dost görmeye başladılar. Hatta en mahrem esrarımızı ki Isparta müddeiumumisi dinlemesinden telaş ettiği halde, bila-tereddüt Isparta Zabıtasına verecektim. Ve benimle gelecek sivil komiserler ile gönderecektim. Fakat beni kelepçelediler. Onlar da gelmediler. Ben de gönderemedim.

Evet gerçi şahsım itibarıyla ehemmiyetsiz ve kıymetim yok. Fakat kırk senedir memleketin çok yerleriyle alakadar olmuşum. O yerlerde ciddi dostlarım ve hakiki kardeşlerim ve Risale-i Nur dersinde arkadaşlarım kesretle varlar. Eğer onların vaziyeti, inzibat ve asayiş lehinde olmasa idi, elbette şimdiye kadar bir vukuatları görünecekti. Halbuki hem Eskişehir Mahkemesinde hem bu defa da, vukuata binaen değil, belki imkana bina edilmiş. Yani “yapmış” diye ilişmiyorlar, belki “yapabilir” diye evham yüzünden ilişiyorlar.

İşte buranın zabıtasına, en mahrem esrarımı bila-perva içine alan müdafaatımı, isterlerse takdim edeceğim. Çünkü ekser vilayetlere Risale-i Nur ve Şakirdleri girmişler. Herhalde Denizli’ye (eğer girmemişse) girecek. Böyle hasbî, fahrî bir tarzda fenalığı, ahlaksızlığı, anarşiliği, serseriliği izaleye ciddi çalışan ve tesiratını Kastamonu’da ve Isparta havalisinde gösteren yılmaz, geri çekilmez bir inzibat kuvvetini, buranın emniyet dairesi nazara alıp, asayiş lehinde istimal etmek varken bu kuvvete endişeli ve müttehem nazarıyla baksa, birkaç cihette zarardır diye arz ediyorum:

Ben, buranın adliyesine karşı ehemmiyetsiz şahsım değil, belki memlekete zararsız bir surette menfaatli ve kıymetli Risale-i Nur ve Şakirdlerini nazara alıp müdafaa ettiğim halde, “Sen kendini müdafaa et!” diye, beni acib bir cani tarzında her şeyden ve konuşmaktan tecrid ve haps-i münferide ve sıhhatime ve ihtiyarlığıma tam dokunacak bir şekilde soktular.

Sonra doktorları hastalığım haysiyetiyle istedim. Onlara hitaben derdimi yazdım. Birkaç gün tehirden sonra bir doktor geldi. Öyle bir acele ile baktı ki güya: “Müttehem ve vatana muzır bir şahsiyetin sıhhati ne ehemmiyeti var” diye, manasını fehmettim. Daha onlara hitaben yazdığım istirhamnameyi vermedim.

Şimdi en son size de müracaat ediyorum. Bu gurbette hiç dost bulmayan ve herkes ona müttehem nazarıyla bakan bir adamın derdini de dinlemek gerektir. Bir vazife ile bir sivil polis gönderebilirsiniz. Ta ki hakikat-ı hali anlasın, size haber versin. Ve Isparta ve Denizli adliyelerine karşı müdafaatımın suretini size getirsin. Ve zabıta ile Risale-i Nur Şakirdlerinin ortasında anlaşmamazlık girmesin.

*Haps-i Münferidde*
*Mevkuf*
*Said Nursî*

***
