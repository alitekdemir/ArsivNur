---
title: "Denizli 55 : Tahiri’nin ifadesidir"
no: 55
id: "D-55"
konu: "Tahiri’nin ifadesidir"
bolge: "Denizli"
donem: "Denizli Hapis Dönemi"
date: 
yazar: "Said Nursî"
---

# Denizli 55 : Tahiri’nin ifadesidir

<p class="arabic" dir="rtl" title="Meal: “Her türlü noksan sıfatlardan yüce olan Allah’ın adıyla.”">بِاسْمِهِ سُبْحَانَهُ</p>

<p class="takdim">[Atabeyli Tahiri’nin İfadesidir]</p>

Efendim!

Ben Isparta’nın Atabey nahiyesinden olduğum halde, Bediüzzaman Hazretlerini Kastamonu vilayetine gittikten sonra, müteveffa kardeşim Hafız Ali delaletiyle beş sene evvel tanıdım. Ve nurlu eserlerinden bir kısmını okudum ve yazdım. O zamana kadar gafletle geçen gençliğimin sarhoşluğundan beni kurtarmaya pek büyük bir âmil olan Risale-i Nur’un müellifine karşı duyduğum bir iştiyakla kendisini ziyarete Kastamonu’ya kadar gittim. Kendilerini bizzat ziyaret ettim. Gerek Üstadım Bediüzzaman Hazretlerini ziyaretimde ve gerek eserleri olan Risale-i Nur’da ve gerekse Risale-i Nur’a talebe olanlardan, şimdi bize isnad edilen, “Halkı hükümet aleyhine teşvik etmek” veya “Siyasi bir cemiyet teşkil etmek” veyahut “Tarikatçılık etmek” gibi suçlardan hiçbir şey ne işittim ve ne de görmüş değilim.

Ben safi, temiz ruhlu arkadaşların ahiretlerine, imanlarına hizmet etmek maksadıyla Hizbu’l-Kuran ile Hizbü’n-Nuriye’yi, parası şahsıma ait olmak üzere sevgili Üstadımın müsaadeleriyle tab ettirdim. Daha sonra sevgili Üstadımın müsaadelerine bakmayarak beş yüz adedini, bin lira mukabilinde Âyetü’l-Kübra risalesini mümin kardeşlerimin istifadelerini daha kolayca temin etmeleri için eski harfle tabında mahzur görmediğimden ve esasen o eser, sırf imanî ve uhrevî bulunduğundan tab ettirmiştim. Her nasılsa tab edilen nüshalarının tamamı sandığıyla beraber, biz hapse konulduktan sonra müddeiumumilikçe Isparta İstasyonundan alınmış. Ve akrabamdan Kuleönü köyünden Hafız Mustafa’nın evine bıraktığım Hizbü’n-Nuriye klişeleri bulunmakla; ittiham evraklarımda yegane suç amilleri olarak aleyhimde gösterilmiştir.

Evet ben, yukarıda arz ettiğim gibi hayırhahlıktan başka, cemaatlarında ve risalelerinde ve Üstadlarında bir şey görmedim. Bu zümre-i Nuriye’nin içine kendimi en sonra girmiş bir şakird biliyorum. Arkadaşlarıma iyilik etmekten başka bir gaye takip etmediğim şüphesiz şimdiye kadar anlaşılmış olduğu kanaatıyla, şu ifademin, diğer kardeşlerim gibi hüsn-ü niyetle söylenmiş bir ifade olarak kabulünü yüksek mahkemenizden diler, beraetimi talep ederim.

*Atabeyli Tahiri*

***
