---
title: "Denizli 149 : Biz onların iki cihanda yaşamalarını istiyoruz, onlar bizim ölmemizi istiyorlar"
no: 149
id: "D-149"
konu: "Biz onların iki cihanda yaşamalarını istiyoruz, onlar bizim ölmemizi istiyorlar"
bolge: "Denizli"
donem: "Denizli Hapis Dönemi"
date: 
yazar: "Said Nursî"
---

# Denizli 149 : Biz onların iki cihanda yaşamalarını istiyoruz, onlar bizim ölmemizi istiyorlar

<p class="arabic" dir="rtl" title="Meal: “Subhân Allah’ın adıyla” * “Hiçbir şey yoktur ki O'nu hamd ile tesbih etmesin” [İsrâ 17:44]">بِاسْمِهِ سُبْحَانَهُ * وَاِنْ مِنْ شَىْءٍ اِلاَّ يُسَبِّحُ بِحَمْدِهِ</p>

Aziz, Sıddık Kardeşlerim! İhtiyarsız üç nokta kalbe geldi. Demek beyanı münasiptir.

## Birincisi

<p class="arabic" dir="rtl" title="Meal: “Ölü iken dirilttiğimiz ve kendisine, insanlar arasında yürüyeceği bir nur verdiğimiz kimsenin durumu...” [En’âm sûresi, 6:122]">اَوَمَنْ كَانَ مَيْتًا فَاَحْيَيْنَاهُ وَجَعَلْنَا لَهُ نُورًا يَمْشِى بِهِ فِى النَّاسِ</p>

ayeti hem Risale-i Nur’a hem <span class="arabic" dir="rtl" title="">مَيْتًا</span> kelimesiyle üç kuvvetli emare ve münasebetler ile Risale-i Nur’un bu biçare şakirdine işareti Birinci Şua’da izah edilmiş. Şimdi bu hadisede, o emarelerden birisi tam hükmediyor. Çünkü bize zulmedenler, ellerinde hayatı ve medeniyeti ve lezzeti tutup, bizi o tarz-ı hayata ehemmiyet vermemekle ittiham edip, mesul ederler, hatta idam ve ağır ceza ile hapse sokmak isterler. Fakat kanunca sebep bulamıyorlar. Biz dahi ellerimizde hayat-ı bâkiyenin mukaddemesi ve perdesi olan mevti ve ölümü tutup, onların başlarına vurup intibaha getirmek ve onları hakiki mesuliyet ve mahkumiyetten ve idam-ı ebedîden ve daimi haps-i münferidden kurtulmalarına bütün kuvvetimizle çalışıyoruz. Hatta Ankara’ya giden şiddetli risaleler sebebiyle en ağır ceza nefsime verilse, fakat ceza verenler o risaleler ile ölümün idamından kurtulsalar; hem kalbim hem nefsim razı olurlar. Demek, biz onların iki cihanda yaşamalarını istiyoruz, arıyoruz. Onlar bizim ölmemizi istiyorlar, bahaneler arıyorlar.

Fakat güneş gibi zahir ve göz ile görünür gündüz gibi bir hakikat-ı mevtiye ve her gün insanlarda otuz bin cenaze, ehl-i dalalet hakkında, otuz bin idam-ı ebedî ve otuz bin haps-i münferid fermanlarını ve ilamnamelerini gösterdiklerinden, biz onlara karşı mağlup değiliz. Ne yaparlarsa yapsınlar.

<p class="arabic" dir="rtl" title="Meal: “Şüphesiz Allah taraftarları galiplerin ta kendileridir.” [Mâide Sûresi, 5:56]">اِنَّ حِزْبَ اللّٰهِ هُمُ الْغَالِبُونَ</p>

ayeti, on iki seneden beri en acınacak mağlubiyetimiz zamanında dahi, cifir ve ebced hesabıyla galibiyetimize aynı tarihiyle müjde ediyor.

Madem hakikat budur; biz şimdiden sonra hem mahkemeye hem halka diyeceğiz ki: “Bu gözümüz önünde ve bizi bekleyen ölümün idam-ı ebedîsinden ve karşımızda kapısını açan ve bizi cebr-i kati ile çağıran kabrin daimi karanlık haps-i münferidinden kurtulmaya çalışıyoruz. Hem sizin de o dehşetli ve çaresiz musibetten kurtulmanıza yardım ediyoruz. Sizin nazarınızda en büyük bir mesele-i dünyeviye ve siyasiye, bizim nazarımızda ve hakikat cihetinde kıymeti pek azdır ve bilfiil vazifedar olmayanlara malayanidir ve ehemmiyetsizdir ve kıymeti yoktur. Fakat bizim iştigal ettiğimiz vazife-i zaruriye-i insaniye ise, herkese her zaman ciddi alakası vardır. Bu vazifemizi beğenmeyenler ve kaldıranlar ölümü kaldırmalı ve kabri kapamalı.”

İkinci ve Üçüncü Noktalar şimdilik geri kaldı.

*Said Nursî*

***
