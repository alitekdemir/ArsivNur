---
title: "Denizli 29 : Pek zalimane olan iddanameye itiraznamedir"
no: 29
id: "D-29"
konu: "Pek zalimane olan iddanameye itiraznamedir"
bolge: "Denizli"
donem: "Denizli Hapis Dönemi"
date: 
yazar: "Said Nursî"
---

# Denizli 29 : Pek zalimane olan iddanameye itiraznamedir

<p class="takdim">[Pek zalimane olan iddanameye karşı mahkemede söylendi ve bu risaledeki gitmiş ve gelecek bütün parçalar hem Ankara’daki yedi makamata hem bu mahkemenin ellerine o iddanameye itirazname olarak verildi.]</p>

<p class="arabic" dir="rtl" title="Meal: “Her türlü noksan sıfatlardan yüce olan Allah’ın adıyla.”">بِاسْمِهِ سُبْحَانَهُ</p>

Reis Beyefendi!

Ankara makamatına ve reis-i cumhura istida suretinde gönderdiğim müdafaanamemi ve başvekaletin de bunu ehemmiyetle kabul ettiklerini gösteren cevabi mektubunu rabten sunuyorum, takdim ederim.

Makam-ı iddianın aleyhimizde beyan ettiği asılsız, ittihamkarane evhamın kati cevapları bu müdafaatımda vardır. Sair yerlerin garazkarane ve sathi zabıtnamelerine bina edilen buranın ehl-i vukuf raporunda hilaf-ı vaki ve mantıksız çok sözler var ki onlara karşı da bu itiraznamem takdim edilmişti.

Ezcümle: Size evvelce arzettiğim gibi, Eskişehir Mahkemesine, 163 üncü madde ile beni mahkum etmek istedikleri zaman demiştim: “Hükümet-i Cumhuriye’nin iki yüz mebusu içinde aynı rakam 163 mebusun imzalarıyla Van’daki Daru’l-Fünun’uma, medreseme yüz elli bin banknot tahsisat kabul etmeleri ve onun ile hükümet-i cumhuriyenin bana karşı olan teveccühünü, bu 163’üncü maddeyi hakkımda hükümden iskat ediyor.” dediğim halde, o ehl-i vukuf; “163 mebus, Said aleyhinde takibat yapmışlar.” diye tahrif etmiş.

Hem bazı ayat-ı Kuraniyeyi bir büyük enam şeklinde eskiden beri bir adet-i İslamiyeye binaen yazdığımız halde “Dinde tahrifat yapmış” diye ittihama kalkmışlar.

İşte makam-ı iddia da, bu ehl-i vukufun böyle bütün bütün asılsız ittihamlarına binaen bizi mesul tutuyor. Halbuki meclisinizin kararıyla, en yüksek heyet-i ilmiye ve fenniyenin tetkikine ve tahkikine havale edilen Risale-i Nur’un bütün eczalarını tetkikten sonra bilittifak, hakkımızda verdiği kararda: “Said’in ve Risale-i Nur şakirdlerinin yazılarında dinî mukaddesatı alet edip, devletin emniyetini ihlale teşvik veya bir cemiyet kurmak ve hükümete karşı bir suikastı bulunmak kasdında olduğunu gösterir bir sarahat ve emare olmadığını ve Said’in şakirdleri, muhaberelerinde hükümete karşı kötü bir kasıt beslemedikleri ve bir cemiyet kurmak veya tarikat gütmek fikriyle hareket etmedikleri anlaşılmaktadır.” diye müttefiken karar vermişler.

Hem o ehl-i vukuf, “Said Nursî’nin yüzde doksan risalesi hem samimi hem hasbî hem ilim ve hakikat ve din esaslarından hiçbir cihetle ayrılmamışlar. Bunlarda dini alet etmek veya cemiyet teşkil etmekle emniyeti ihlal hareketinin bulunmadığı sarihtir. Şakirdlerin birbiriyle ve Said Nursi ile muhabere mektupları da bu nevidendirler. Beş-on mahrem ve şekvalı ve gayr-ı ilmî olan risalelerden başka bütün risaleleri her biri bir ayetin tefsiri, bir hadis-i şerifin hakikati namına yazılmışlardır. Din, İman, Allah, Peygamber, Kuran, Ahiret akidelerini ve ibarelerini açıkça anlatmak için temsiller ile yazılmış ve ilmî görüşleri ve ihtiyarlara ve gençlere ahlakî öğütleri ve hayat tecrübesinden alınmış ibretli vakaları ve faydalı menkıbeleri ihtiva eden mevcudun yüzde doksanını teşkil eden risalelerdir. Hükümete ve idareye ve asayişe ilişecek hiçbir ciheti yoktur.” diye müttefiken karar vermişlerdir.

İşte makam-ı iddia bu yüksek ehl-i vukufun raporuna bakmayarak eski ve müşevveş ve nakıs rapora bina edip acib tarzlarda bizi ittiham etmesinden hakikaten fevkalhad müteessir bulunmaktayız. Bu insaflı mahkemenin müsellem insaflarına elbette yakıştırmayız.

Hatta -temsilde hata olmasın- bir Bektaşi’ye: “Ne için namaz kılmıyorsun?” demişler. O da “Kuran’da <span class="arabic" dir="rtl" title="Meal: “Namaza yaklaşmayın” Nisa Suresi, 4:43">لاَ تَقْرَبُوا الصَّلٰوةَ</span> var.” demiş. Ona demişler: “Bunun arkasını yani <span class="arabic" dir="rtl" title="Meal: “Sarhoş iken”">وَاَنْتُمْ سُكَارٰى</span> yı da oku.” denildiğinde: “Ben hafız değilim.” demiş olması kabilinden, Risale-i Nur’un bir cümlesini tutup o cümleyi tadil ve neticeyi beyan eden ahirini nazara almayarak aleyhimizde hüküm verilmektedir. Takdim edeceğim müdafaanamemde, o iddianameye karşı mukayese edildiğinde bunun otuz-kırk misali görülecektir. Bu numunelerden latif bir vakıayı beyan ediyorum:

Eskişehir Mahkemesi’nde makam-ı iddianın nasılsa bir sehiv neticesi, Risale-i Nur’un iman derslerine “Halkları ifsad ediyor.” gibi bir tabir kullanmış ve sonradan o tabirden vazgeçdiği halde, Risale-i Nur Şakirdlerinden Abdurrezzak namında bir zat mahkemeden bir sene sonra demiş: “Hey bedbaht! Otuz üç ayat-ı Kuraniye işaratının takdirine mazhar ve İmam-ı Ali’nin (r.a.) üç kerametinin ihbar-ı gaybîsiyle ve Gavs-ı Azam’ın (k.s.) kuvvetli bir tarzda ihbarıyla kıymet-i diniyesi tahakkuk eden ve bu yirmi sene zarfında idareye hiçbir zararı dokunmayan ve hiç kimseye hiçbir zarar vermemesi ile beraber, binler vatan evladlarını tenvir ve irşad eden ve imanlarını kuvvetlendiren ve ahlaklarını düzelten Risale-i Nur’un irşadlarına “ifsad” diyorsun. Allah’tan korkmuyorsun, dilin kurusun!” demiş. Şimdi bu şakirdin haklı olarak bu sözünü, makam-ı iddia gördüğü halde “Said, etrafına fesad saçmış” tabirini insafınıza ve vicdanınıza havale ediyorum.

Makam-ı iddia, Risale-i Nur’un içtimai derslerine ilişmek fikriyle: “Dinin tahtı ve makamı vicdandır; hükme kanuna bağlanmaz. Eskide bağlanmasıyla içtimaî keşmekeşlikler olmuştur.” dedi. Ben de derim ki: “Din yalnız iman değil, belki amel-i salih dahi dinin ikinci cüzüdür. Acaba katl, zina, sirkat, kumar, şarap gibi hayat-ı içtimaiyeyi zehirlendiren pek çok büyük günahları işleyenleri onlardan menetmek için yalnız hapis korkusu ve hükümetin bir hafiyesinin görmesi tevehhümü kafi gelir mi? O halde her hanede, belki herkesin yanında daima bir polis, bir hafiye bulunmak lazım gelir ki serkeş nefisler kendilerini o pisliklerden çeksinler. İşte Risale-i Nur, amel-i salih noktasında, iman canibinden, herkesin başında her vakit bir manevi yasakçıyı bulundurur. Cehennem hapsini ve gazab-ı İlahîyi hatırına getirmekle fenalıktan kolayca kurtarır.”

Hem makam-ı iddia bir risalenin güzel ve fevkalade kerametkarane bir tevafukunu imza etmeleriyle “Bir cemiyet efradı” diye manasız bir emare beyan etmiş. Acaba esnafların, hancıların defterlerinde bulunan bu nevi imzalara cemiyet namı verilebilir mi? Eskişehir’de aynı böyle bir vehim oldu. Cevap verdiğim ve Mucizat-ı Ahmediye Risalesini gösterdiğim zaman taaccüble karşıladılar. Eğer mabeynimizde dünyevi bir cemiyet olsaydı, bu derece benim yüzümden zarar görenler, elbette kemal-i nefretle benden kaçacak idiler. Demek benim ve bizim İmam-ı Gazali ile irtibatımız var, kopmuyor. Çünkü uhrevîdir, dünyaya bakmıyor. Aynen öyle de; bu masum ve safi ve halis dindarlar, benim gibi bir biçareye imanî derslerinin hatırı için kuvvetli bir alaka göstermişler. Ondan bu asılsız, mevhum bir cemiyet-i siyasiye vehmini vermiş. Son sözüm:

<p class="arabic" dir="rtl" title="Meal: “Allah bize yeter, O ne güzel vekildir!” [Âl-i İmrân Sûresi, 3:173]">حَسْبُنَا اللّٰهُ وَنِعْمَ الْوَكِيلُ</p>

*Mevkuf, haps-i münferidde*
*Said Nursî*

***

1. Denizli 29 nolu müdafaanın Üstad tarafından yazılmış nüshasından bir kısım.
![[Denizli-029.jpg|300]]

