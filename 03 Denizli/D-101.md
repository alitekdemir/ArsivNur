---
title: "Denizli 101 : Risale-i Nur, şakirdlerinden yalnız bir buçuk kaybetti"
no: 101
id: "D-101"
konu: "Risale-i Nur, şakirdlerinden yalnız bir buçuk kaybetti"
bolge: "Denizli"
donem: "Denizli Hapis Dönemi"
date: 
yazar: "Said Nursî"
---

# Denizli 101 : Risale-i Nur, şakirdlerinden yalnız bir buçuk kaybetti

<p class="arabic" dir="rtl" title="Meal: “Her türlü noksan sıfatlardan yüce olan Allah’ın adıyla.”">بِاسْمِهِ سُبْحَانَهُ</p>

Aziz, Sıddık Kardeşlerim!

Eski zamanda bir şeyhin müridleri pek çok olmasından, o memleketin hükümeti siyasetçe telaş edip onun cemaatini dağıtmak istemiş. O zat, o hükümete demiş: “Benim yalnız bir buçuk müridim var, başka yok. İsterseniz tecrübe edeceğiz.”

O zat, bir yerde çadır kurdu, kendi binler müridlerini oraya toplattı. O da emretti: “Ben bir imtihan yapacağım. Her kim benim müridim ise ve emrimi kabul etse, cennete gidecek.” Çadırın yanına birer birer çağırdı. Çadırın içinde gizli bir koyun kesti; güya has bir müridini kesti, cennete gönderdi. O kanı gören binler müridler, daha hiçbiri şeyhi dinlemediler, inkara başladılar. Yalnız bir adam dedi: “Başım feda olsun.” Yanına gitti. Sonra bir kadın dahi gitti, başkaları dağıldılar. O zat, hükümet adamlarına dedi: “İşte benim yalnız bir buçuk müridim bulunduğunu gördünüz.”

Cenab-ı Hakk’a yüz binler şükür olsun ki; Risale-i Nur, Eskişehir imtihan ve mahkemesinde, şakirdlerinden yalnız bir buçuk kaybetti. O eski şeyhin aksine olarak Isparta ve civar kahramanlarının himmetiyle, o zayi olan bir buçuk adam yerine on bin ilave oldu. İnşallah bu imtihanda dahi hem şark hem garbın kahramanlarının himmetleriyle, çokları kaybedilmeyecek ve bir giden yerine on girecek.

*Said Nursî*

***
