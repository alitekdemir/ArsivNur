---
title: "Denizli 15 : Bize hizmetimiz için hücum ediliyor"
no: 15
id: "D-15"
konu: "Bize hizmetimiz için hücum ediliyor"
bolge: "Denizli"
donem: "Denizli Hapis Dönemi"
date: 
yazar: "Said Nursî"
---

# Denizli 15 : Bize hizmetimiz için hücum ediliyor

<p class="arabic" dir="rtl" title="Meal: “Her türlü noksan sıfatlardan yüce olan Allah’ın adıyla.”">بِاسْمِهِ سُبْحَانَهُ</p>

## Mahkemede Son Sözüm

Efendiler! Çok emarelerle kati kanaatim gelmiş ki hükümet hesabına, bize “hissiyat-ı diniyeyi alet ederek emniyet-i dahiliyeyi ihlal etmek” için hücum edilmiyor. Belki bu yalancı perde altında, zındıka hesabına, bizim imanımız için ve imana ve emniyete hizmetimiz için bize hücum edildiğine çok hüccetlerden bir hücceti şudur ki:

Yirmi sene zarfında, Risale-i Nur’un yirmi bin nüshalarını ve parçalarını yirmi bin adamlar okuyup kabul ettikleri halde, Risale-i Nur’un şakirdleri tarafından emniyetin ihlaline dair hiçbir vukuat olmamış ve hükümet kaydetmemiş ve eski ve yeni iki mahkeme bulmamış. Halbuki böyle kesretli ve kuvvetli propaganda, yirmi günde vukuatlar ile kendini gösterecekti.

Demek hürriyet-i vicdan prensibine zıd olarak, bütün dindar nasihatçılara şamil, lastikli bir kanunun yüz altmış üçüncü maddesi sahte bir maskedir. Zındıklar, hükümeti iğfal ederek ve adliyeyi şaşırtıp, bizi herhalde ezmek istiyorlar. Madem hakikat budur, biz de bütün kuvvetimizle deriz:

Ey dinini dünyaya satan ve küfr-ü mutlaka düşen bedbahtlar! Elinizden ne gelirse yapınız. Dünyanız başınızı yesin ve yiyecek! Yüzer milyon kahraman başlar feda oldukları bir kudsi hakikate, başımız dahi feda olsun! Her cezanıza ve idamınıza hazırız. Hapsin harici bu vaziyette, yüz derece dahilinden daha fenadır. Bize karşı gelen böyle bir istibdad-ı mutlak altında hiçbir hürriyet; ne hürriyet-i ilmiye, ne hürriyet-i vicdan, ne hürriyet-i diniye olmamasından, ehl-i namus ve diyanete ve tarafdar-ı hürriyet olanlara ya ölmek veya hepse girmekten başka bir çaresi kalmaz. Biz de,

<p class="arabic" dir="rtl" title="Meal: “Biz şüphesiz Allah'a aidiz ve şüphesiz O'na döneceğiz.” [Bakara Suresi, 2:156]">اِنَّا لِلّٰهِ وَ اِنَّا اِلَيْهِ رَاجِعُونَ</p>

diyerek Rabbimize dayanıyoruz.

*Mevkuf*
*Said Nursî*

***
