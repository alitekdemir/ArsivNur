---
title: "Denizli 113: Bu musibetten kaçmak ve kurtulmak, iki cihetle mümkün değildi"
no: 113
id: "D-113"
konu: "Bu musibetten kaçmak ve kurtulmak, iki cihetle mümkün değildi"
bolge: "Denizli"
donem: "Denizli Hapis Dönemi"
date: 
yazar: "Said Nursî"
---

# Denizli 113: Bu musibetten kaçmak ve kurtulmak, iki cihetle mümkün değildi

<p class="arabic" dir="rtl" title="Meal: “Subhân Allah’ın adıyla” * “Hiçbir şey yoktur ki O'nu hamd ile tesbih etmesin” [İsrâ 17:44]">بِاسْمِهِ سُبْحَانَهُ * وَاِنْ مِنْ شَىْءٍ اِلاَّ يُسَبِّحُ بِحَمْدِهِ</p>

<p class="arabic" dir="rtl" title="Meal: “Allah’ın selâmı, rahmeti ve bereketleri, üzerinize olsun.”">اَلسَّلاَمُ عَلَيْكُمْ وَرَحْمَةُ اللّٰهِ وَبَرَكَاتُهُ</p>

Aziz, Sıddık Kardeşlerim!

Bu musibetimizden kaçmak ve kurtulmak, iki cihetle kabil değildi:

**Birincisi**: Kader-i İlahi kısmetimizin bir kısmını buradan bize yedirmek için herhalde buraya gelecek idik. En hayırlısı bu tarzdır.

**İkincisi**: Aleyhimizde çevrilen dolaptan kurtulmak imkanı bulmadım. Ben hissetmiştim, fakat çare yoktu. Biçare merhum Şeyh Abdülhakim ve Şeyh Abdülbaki kurtulamadılar. Demek bu musibette biz birbirimizden şekva etmek; hem haksız, hem manasız, hem zararlı, hem Risale-i Nur’dan bir nevi küsmektir.

Sakın sakın! Has rükünlerin gösterdikleri faaliyeti bu musibete bir sebep görüp onlardan gücenmek ise, Risale-i Nur’dan çekilmek ve hakaik-ı imaniyeyi öğrenmekten pişman olmaktır. Bu ise, maddi musibetten daha büyük bir manevi musibettir. Ben kasem ile temin ederim ki: Sizin her birinizden yirmi-otuz derece ziyade bu musibette hissedar olduğum halde, niyet-i halise ile faaliyet göstermelerinden, ihtiyatsızlığı yüzünden gelen bu musibet on defa daha fazla olsa da yine onlardan gücenmem. Hem geçmiş şeylere itiraz etmek manasızdır. Çünkü tamiri kabil değil.

*Said Nursî*

***
