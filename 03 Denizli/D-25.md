---
title: "Denizli 25 : Ankara bilirkişi raporuna teşekkür ve bazı izahlar"
no: 25
id: "D-25"
konu: "Ankara bilirkişi raporuna teşekkür ve bazı izahlar"
bolge: "Denizli"
donem: "Denizli Hapis Dönemi"
date: 
yazar: "Said Nursî"
---

# Denizli 25 : Ankara bilirkişi raporuna teşekkür ve bazı izahlar

<p class="arabic" dir="rtl" title="Meal: “Her türlü noksan sıfatlardan yüce olan Allah’ın adıyla.”">بِاسْمِهِ سُبْحَانَهُ</p>

Ben, muhterem ehl-i vukufun raporuna, hakkımızda adalet ve hakkaniyet noktasında, onlara bütün ruhumla teşekkür ediyorum. Onların yüz risaleden fazla kitapları kısa bir zamanda tetkik etmeleri cihetiyle elbette bazı noksanları bulunur. Ben de, o zatların raporlarına bir yardım niyetiyle birkaç noktasını izah edeceğim. Onları tenkid etmiyorum, belki tetkiklerine yardım ediyorum. Hatta bana verdikleri “cezbe” ve “arasıra ihtilal-i ruhî” yi kemal-i memnuniyetle kabul ediyorum. Fakat bu kadar var ki onların tasdikiyle de, gayet vakıfane ve ilmî eserlerdir ki, yüz yirmi yedi risaledir. Bunları en meşhur ulemalar ve akıllar hayretlerle ve takdirlerle karşılıyorlar. Değil bir meczub, belki en meşhur, muhakkik ulemalar fikren o dereceye yetişemiyorlar. Demek ne benim ve ne de başkasının değildir. Belki Kuran-ı Azimüşşan’ın hakikatleridirler, biz de kaleme almışız.

Fakat şahsım hakkındaki cezbe ve ihtilal-i ruhîyi bu noktadan kabul ediyorum: Çünkü ben şimdiki insanların çoklarını divane görüyorum. Benim aklım, onların akıllarının cinsinden değildir. Ya ben divaneyim, ya onlar divanedirler. Elbette onlar çokluk olmalarından, cinnet-i muvakkate ve arasıra meczubiyet benim hakkım oluyor.

Bununla beraber yüksek ehl-i vukufun insaflı raporları gelinceye kadar, bizim medar-ı ittihamımız olan, “hissiyat-ı diniyeyi alet edip emniyet-i dahiliyeyi ihlal etmek teşviki” ve “cemiyet kurmak” ve “tarikat gütmek” ve “tedrisat yapmak” esaslarını reddettikleri ve risalelerde ve mektuplarda buna dair hiçbir emare bulunmadığına müttefiken karar vermeleri, cumhuriyet hükümetinin adliyesinin bu ilmî heyetinin dünyaca yüksek kıymetlerini ve hakikati hiçbir şeye feda etmediğini gösterdiğinden, ruh-u canımızla onlara hem teşekkür hem dua ediyoruz.

### Raporun sathi birkaç cümlelerine bir küçük izahdır

Meşihat ve Adliyenin yanması münasebetiyle bir sözüme yanlış mana verilmiş. Şöyle ki: Bundan on dokuz sene evvel, haksız bir surette İstanbul’a menfi olarak perişan bir surette gönderildiğim vakit, bir zaman Meşihat’taki Daru’l-Hikmet’te bulunduğumdan, Meşihat’ı sordum: “Ne haldedir?” Dediler: “Büyük kızların lisesi olmuş.” Ben de hiddet ettim. Bir beddua ettim. Hem dedim: “Ya Rab! Meşihat’ı kurtar.” O gece Meşihat kısmen yandı. Ben de o münasebetle dedim: “Bazen ateş temizlik yapar. Bu fakir millete beş milyon zarar veren adliyenin yanması da belki inşallah bir temizliktir; o zarar telafi edilir.” dediğim halde zararımıza bir rıza manası verilmiş.

Hem bundan otuz sene evvel matbu Lemeat namındaki eserimde, manevi bir meclis-i ruhanîde rüya gibi bir vakıada ruhanîler benden sormuşlardı, ben de cevap vermiştim.

Ezcümle: “Eski Harb-i Umumi’de mağlubiyetinizin hikmeti nedir?” Ben de cevap vermiştim. Bu hadiseden yirmi sene sonra, aynen öyle bir halde ben soruyorum: “Neden bizim hükümet galip tarafı tutmadı; ta ki Arabistan’ı Hindistan’ı, Afrika’yı kurtarsın?” Bana o rüya gibi vakıada cevap verdiler ki: “Senin eskiden verdiğin cevabın sana cevaptır.” Yani, “Eğer galip taraf tutulsa idi, şimdi Avrupa’ya pek yakın olan, bu civarda kolayca takbik edilen yeni icadlar Haremeyn-i şerifeyn gibi yerlerde dahi müşkilatlar içinde tatbike çalışılmak ihtimaline binaen, kader-i İlahi mağlubiyetimize fetva verdiği gibi, galpb tarafı tutturmadı.” diye gayet müteessirane yazıldığı halde; zararımıza ve mağlubiyetimize bir rıza gösterir gibi, bir ibare zannedilmiş.

Bir de cifir ve ebced hesapları, değil yalnız Muhyiddin-i Arabi gibi dahi muhakkiklerin, belki ekser edibler ve ulemaların, hususan ehl-i keşfin mabeyninde cari bir medar-ı istihrac ve esrardır. Kuran-ı Azimüşşan’ın sureleri başındaki mukattaat-ı hurufun bu hesabla münasebeti bulunduğunu, bu hadis-i şerif ispat ediyor:

Bir zaman Yahudi ulemasından bir kısmı Peygamber Aleyhissalatu Vesselam’a demişler: “Senin ümmetinin müddeti azdır ki “*elif-lâm-mîm*” (الم) işaret ediyor.” Peygamber Aleyhissalatu Vesselam ferman etmiş ki: “*hâ-mîm*” (حم), “*ayn-sîn-kàf*” (عسق), “*kâf-hâ-yâ-ayn-sâd*” (كهيعص) gibi daha çok var.” Onlar bu cevaptan sonra susmuşlar. Demek işarat-ı Kuraniye’nin cifir ile münasebeti var.

Madem Kuran’ın işaratı çok tarzlarda, çok cihetlerle oluyor ve var ve muhakkaktır. Ve belagat noktasında, işaratıyla çok hakaiki ve ahkamı ifade ediyor. Hadsiz tefsirler ve muhtelif on iki mezheb, Onun işaratını nazara almışlar. Elbette muntazam kaideleri bulunan ve riyazî hesap nevinden işarat ile gaybî haberleri, Onun icazının yüksek makamına yakışıyor ve Risale-i Nur’un mahrem cüzleri, o işaratı kaydetmesiyle hem Kuran’a hizmet hem Risale-i Nur Kuran’ın bir hakiki ve manevi bir mucizesi olduğunu ispat etmek cihetiyle ehl-i vukufun takdirine layıktır. Hem bir davaya bin emare hükmünde bin işarat bulunsa, o dava sarahat-ı katiye derecesinde sübut bulur. Ve o istihraçlara Risale-i Nur’un verdiği ehemmiyet ise, “ihtilal-i ruhiye”den değil, belki tam bir “inkişaf-ı ruhiye”nin eseri olabilir.

Bir de cezbeye bir emare, kendimi bir mezar taşı gördüğüm beyan edilmiş. Ben bu muhterem zatların acelelik ile verdikleri hükümlerine, otuz sene evvel söylediğim bu fıkrayı tekrar ediyorum:

<pre>
Yıkılmış bir mezarım ki yığılmıştır içinde Said’den altmış dokuz emvat bâ-âsam âlâma.
 
Yetmişinci olmuştur o mezara bir mezartaş; beraber ağlıyor hüsran-ı İslam’a.
 
Ümidim var ki, istikbal semavatı, zemin-i Asya bâhem olur teslim yed-i beyza-i İslam’a.
 
Zira yemin-i yümn-ü imandır; verir emn-i eman ü emniyeti enâma.
</pre>

Hem cezbeye bir emare olarak, kedisinin “Ya Rahîm” dediğini işitmesini beyan etmişler. Buna cevaben latif bir vakıayı beyan ediyorum:

Bir vakit, “Kedilere niçin mübarek denilmiş? Halbuki insana karşı sadakatı yok, bir canavar görünüyorlar” dediğimin gecesinde, kedi yavrusundan birisi yastığıma gelip ağzını kulağıma yapıştırıp: “Ya Rahîm ya Rahîm” deyip taifesine karşı tahkirimi yüzüme vurdu. Manen: “Biz her iyiliği Rahîm’den biliyoruz. İt gibi esbaba perestiş etmiyoruz. Onun için bize mübarek, onlara pis denilmiş.” diye hatırıma geldi. Sabahleyin bana hizmet eden Hafız Tevfik, Süleyman, Abdullah Çavuş, merhum Hafız Ahmed ve merhum Mustafa Çavuş gibi daha başkaları yanıma geldiler. Vakayı söyledim. Abdurrahîm namını alan bir yaşındaki o kediyi okşadım. Onlar aynen benim gibi, “Ya Rahîm, ya Rahîm” dediğini Abdurrahîm’den işittiler. Sonra başka kedilere baktık. Onların da “mırmırları” dikkat ile dinlenilse “Ya Rahîm”dir; fakat Abdurrahîm gibi sarih değildirler.

Yalnız bir noktada Risale-i Nur’a bir haksızlık olduğu cihetle hatırlatmak lazımdır. Şöyle ki:

Muhterem ehl-i vukufun yüz yirmi yedi ilmi risaleleri tam takdir ile vakıfane olduğunu beyan ettikleri yerde, yalnız üç küçük mahrem risalelerin “gayr-ı ilmî ve şaşırtıcı ve normal olmadığı bir halde olmasına” mukabil tutmaları doğru değildir. “Risale-i Nur’un yüz yirmi yedi ilmi risalesinin onlarca musaddak yüksek kıymetlerine ve binler hakikatlerine karşı, üç-dört risalenin onlarca şaşırtıcı üç-dört meseleleri mukabil tutulmaz” diye o zatlara hatırlatıyorum.

Hem bir kardeşimiz, bir hadisin hükmüyle ve Mevlana Halid’in (k.s.) hayatının dört cihetle bu biçare Said’in hayatıyla tevafuk etmesiyle “Risale-i Nur dahi Mevlana Halid (k.s.) gibi bir müceddiddir” diye beyanı, benim benliğime ve şahsıma ve şahsiyetime verilmiş. Halbuki ben, bütün arkadaşlarımı işhad ediyorum ki; ben, benlik peşinde koşmuyorum ve reddediyorum. Ve bana, şahsıma karşı ziyade hüsn-ü zan edenleri menedip hatırlarını çok defa kırıyorum.

### Teşekkürün Bir Tetimmesidir

Muhterem ehl-i vukufun raporunda, medar-ı nazar olmuş ve itiraz edilmiş: “Risale-i Nur Şakirdleri ehl-i cennet olacakları ve iman ile kabre girecekleri” cihetidir. “Aşere-i Mübeşşere’den başka şahsıyla ve ismiyle bu fazilete kimse yetişemez.” diye bir nevi itirazına karşı deriz:

Bu meselede şahıs, ismiyle tayin edilmemiş, yalnız kuvvetli işaretlerle,

<p class="arabic" dir="rtl" title="Meal: “Şüphesiz iyiler, (cennette) nimet içindedirler.” [İnfitar Suresi, 82:13]">اِنَّ الْأَبْرَارَ لَفِى نَعِيمٍ</p>

gibi ayetlerin “İman ve amel-i salih sahipleri ehl-i cennettir” dedikleri misilli Risale-i Nur’un, şeytanları dahi susturan iman-ı tahkiki dersini alan şakirdleri, iman ile kabre gireceklerine kuvvetli emarelerle hükmedilse, elbette medar-ı itiraz olamaz.

Hem o zatlar acelelik cihetiyle Risale-i Nur’a ait kerametleri bana isnad oluyor diye, medar-ı tenkid ederek demişler: “Bir veli keramet dava edemez.”

Elcevap: O pek çok hadiseler kerametler değil, belki ikramlardır. İkram ise, izharı bir şükürdür. Hem onlar benim değil. Ve benim hiçbir cihetle o kerametlere liyakatim olmadığını bütün kardeşlerime mükerreren söylemişim ve yazmışım. Belki binden ziyade olan o vakalar, Kuran’ın bir mucize-i maneviyesi olan Risale-i Nur’un makbuliyetine dair Kuran’ın icaz-ı manevisinden tereşşuh etmiş, Risale-i Nur’un ikram nevinden kerametleridir. Benim ne haddim var ki onlara sahip çıkayım.

*Said Nursî*

***
