---
title: "Denizli 8 : Bu ayetler mahfuziyetimize teminat veriyor"
no: 8
id: "D-8"
konu: "Bu ayetler mahfuziyetimize teminat veriyor"
bolge: "Denizli"
donem: "Denizli Hapis Dönemi"
date: 
yazar: "Said Nursî"
---

# Denizli 8 : Bu ayetler mahfuziyetimize teminat veriyor

<p class="takdim">[Bu fıkra bu makama, müsveddeye girdi, belki bir hikmeti var diye çıkarmadık.]</p>

<p class="arabic" dir="rtl" title="Meal: “Her türlü noksan sıfatlardan yüce olan Allah’ın adıyla.”">بِاسْمِهِ سُبْحَانَهُ</p>

Sorgu hakimi beni isticvab için çağırdığı gün, ben kardeşlerimi nasıl müdafaa edeyim diye düşünürken, İmam-ı Gazali’nin Hizbü’l-Masun’unu açtım. Birden bu gelen ayetler nazarıma göründü:

<p class="arabic" dir="rtl" title="Meal: “Şüphesiz Allah, inananları savunur.” [Hac Sûresi, 22:38] * “Nurlarının, önlerinde ve sağlarında koştuğunu (göreceğin gün.)” [Hadîd Sûresi, 57:12] * “Allah onları daima gözetlemektedir.” [Şûrâ Sûresi, 42:6] * “Onlar için mutluluk..” [Ra’d Sûresi, 13:29]">اِنَّ اللّٰهَ يُدَافِعُ عَنِ الَّذِينَ آمَنُوا * يَسْعٰى نُورُهُمْ بَيْنَ أَيْدِيهِمْ وَبِاَيْمَانِهِمْ * اَللّٰهُ حَفِيظٌ عَلَيْهِمْ * طُوبٰى لَهُمْ</p>

baktım ki birinci ayet, şeddeler sayılsa ve meddeler sayılmazsa <span class="arabic" dir="rtl" title="">آمَنُوا</span> deki <span class="arabic" dir="rtl" title="">و</span> «vav» dahi meddedir, makam-ı cifrî ve ebcedîsi 1362 eder ki tam tamına bu senenin Hicrî aynı tarihine ve bizim mümin kardeşlerimizi müdafaaya azmettiğimiz aynı zamanına hem manası hem makamı tevafuk ediyor. “Elhamdülillah” dedim: “Benim müdafaama ihtiyaç bırakmıyor.” Sonra hatırıma geldi ki: “Netice ne olacak?” diye merak ettim. Gördüm: <span class="arabic" dir="rtl" title="">اَللّٰهُ حَفِيظٌ عَلَيْهِمْ طُوبٰى لَهُمْ</span> deki iki cümle, tenvin sayılmak şartıyla, makam-ı cifrîsi aynen 1362 (eğer bir medde sayılmazsa), 1363 eder (eğer o medde dahi sayılsa) tam tamına hıfz-ı İlahiyeye pek çok muhtaç olduğumuz bu zamanın ve bu senenin ve gelecek senenin Hicrî aynı tarihine tevafuk ederek bir seneden beri büyük bir dairede ve geniş bir sahada aleyhimize ihzar edilen dehşetli bir hücum karşısında mahfuziyetimize teminat ile teselli veriyor.

Risale-i Nur’un bu hadisede daha parlak fütuhatı memurîn dairelerinde bulunmasından, şimdiki muvakkat tevkif bizi meyus etmez ve etmemeli.

Ve Âyetü’l-Kübra’nın tabı sebebiyle müsaderesi onun parlak makamına ve nazar-ı dikkati her taraftan ona celbetmesine bir ilanname telakki ediyorum.

<p class="arabic" dir="rtl" title="Meal: “Kadere iman eden, kederden emin olur.”">مَنْ آمَنَ بِالْقَدَرِ اَمِنَ مِنَ الْكَدَرِ</p>

en güzel bir düstur-u tesellidir. Bu teslimiyetle beraber, gayet kuvvetli bir tesanüde ve birbirinin kusuruna bakmamaya ve Risale-i Nur’a karşı alakayı gevşetmek değil, belki daha ziyade kuvvetleştirmeye şiddetle ihtiyacımız var.

Ben görüyorum, bize hücum edenler en ziyade tesanüdümüzü bozmak istiyorlar ve en ziyade bana karşı ihanet derecesinde hürmeti kırmaya çalışıyorlar. Güya Risale-i Nur’a karşı hürmet, benden ileri geliyor. Beni kırmakla, o kırılır diye, divaneliklerinden zannediyorlar. Hem şiddetli bir surette konuşmaktan beni menediyorlar. Ta ki hakikat-ı mesele anlaşılmasın ve Risale-i Nur sussun.

O bedbahtlar bilmiyorlar ki: Benim zaif dilimin susmasıyla etrafta binler kardeşlerimin kuvvetli dilleri ve Risale-i Nur’un memlekette intişar eden binler nüshalarının parlak lisanları konuşuyorlar ve susmazlar ve susturulmazlar.

Biz, onların bütün tazyik ve sıkıntı vermelerine karşı, iman-ı tahkikî kuvvetiyle ve sırrıyla kabre iman ile girmek ve şirket-i maneviye ile her birimiz derecesine göre [*] yüzer lisanla dua ve tesbihat ve amal-i saliha yapmak olan iki kudsî ve cihandeğer kıymetli ve medar-ı sürur kazancımızla mukabele edip, geçmiş zahmetlerin sevaplarını ve manevi lezzetlerini ve gelecek meşakkatların hazırda yokluğunu düşünerek, yalnız hazır saatteki musibete karşı, sabır içinde şükretmeliyiz.

Madem ben sizin elemlerinizle de müteellimim ve sizden pek çok ziyade tazyike maruz olduğum halde sabır ve tahammül ediyorum. Elbette sizler benim tesellilerime ihtiyacınız çok olmaz diye, çok teselli yazmıyorum.

*Said Nursî*

***

> 1. [*] Bu “derecesine göre” ibaresinin eklenmesi hakkında yazılan iki ayrı mektup için bk. Denizli Arşivi n.80 ve n.109
