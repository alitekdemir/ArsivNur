---
title: "Barla 145 : Yağmur Hadisesini teyiden nur talebelerinin bir fıkrası"
no: 145
id: "B-145"
konu: "Yağmur Hadisesini teyiden nur talebelerinin bir fıkrası"
bolge: "Barla"
donem: "Barla Dönemi"
date: 
yazar: "Said Nursî"
---

# Barla 145 : Yağmur Hadisesini teyiden nur talebelerinin bir fıkrası

<p class="takdim">[Risale-i Nur’un Bereketine Ait Yağmur Hadisesini Te’yit Eden Muhacir Hâfız Ahmed, Süleyman, Mustafa Çavuş Bekir Bey ve Şem’î’nin Bir Fıkrasıdır.]</p>

Isparta’daki kardeşlerinin fıkrasındaki davayı isbat eden kuvvetli iki delili gösteriyor.

Re’fet Bey ve Hüsrev gibi kardeşlerimizin yazdıkları harika bir surette yağan yağmurun, Risale-i Nur’un bereketine hususi baktığına kanaatimiz geliyor. Çünki yağmur hadisesinin hususi bir şekilde hizmet-i Kur’âna ve Risale-i Nur’a iki suretle baktığını gözümüzle gördük.

**Birinci Sûret**: Risale-i Nur’un vasıta-i neşri olan üstadımızın câmii seddedildi. Risale-i Nur’u yazacak hariçteki talebelerinin yanına gelmeleri menedildi. O sırada kuraklık başladı. Yağmura ihtiyac-ı şedîd oldu. Sonra yağmur başladı, her tarafta yağdı, yalnız Karaca Ahmed Sultan’dan itibaren bir daire içinde kalan Barla mıntıkasına yağmur gelmedi. Üstadımız bundan pek müteessir olarak dua ediyordu. Sonra dedi ki: “Kur’ân’ın hizmetine sed çekildi, bu köydeki mescidimiz kapandı, bunda bir eser-i itâb var ki, yağmur gelmiyor. Öyle ise madem Kur’ân’ın itâbı var, Yasin Sûresini şefaatçi yapıp Kur’ân’ın feyzini ve bereketini isteyeceğiz.”

Üstadımız Muhacir Hâfız Ahmed Efendi’ye dedi ki: "Sen kırk bir Yasîn-i Şerîf oku." Muhacir Hâfız Ahmed Efendi bir kamışa okudu. O kamışı suya koydular. Daha yağmur alâmeti görünmezken, ikindi namazı vaktinde, üstadımız daima itimad ettiği bir hatırasına binaen Muhacir Hâfız Ahmed Efendi’ye söyledi ki: “Yasinler tılsımı açtı, yağmur gelecek.” Aynı gecede evvelce yağmadığı Barla dairesi içine öyle yağdı ki, üstadımızın odasının altındaki Çoban Ahmed’in bahçesinin duvarı yağmurdan yıkıldı. Halbuki Karaca Ahmed Sultanın arkasında ve deniz kenarında balık avlamakla meşgûl olan Şem’i ile arkadaşları bir damla yağmur görmediler.

İşte bu hadise kat’iyen delalet ediyor ki, o yağmur hizmet-i Kur’ân ile münasebettardır. O rahmet-i âmme içinde bir husûsiyeti var. Sûre-i Yasin, anahtar ve şefaatçi oldu ve yağmur da kafî miktarda yağdı.

**İkinci Sûret**: Kuraklık zamanında 20-30 gün içinde yağmur Barla’ya yağmamış iken, Yokuşbaşı çeşmesi yapıldığı bir zamanda menbaına yakın, Üstâdımız, ben yani Süleyman ve ben yani Mustafa Çavuş ve Ahmed Çavuş ve Abbas Mehmed.. filan filan beraber cemaatle namaz kıldık. Tesbihattan sonra dua için elimizi kaldırdık. Üstadımız yağmur duası etti, Kur’ân’ı şefaatçi yaptı. Birden o güneş altında herbirimizin ellerine 7-8 damla yağmur düştü. Elimizi indirdik, yağmur kesildi. Cümlemiz bu hâle hayret ettik. O vakte kadar 20-30 gündür yağmur gelmemişti. Yalnız o yağmur duası ânında dua eden her ele 7-8 damla düşmesi gösteriyor ki, bunda bir sır var. Üstadımız dedi ki: “Bu bir işaret-i İlahiyedir. Cenab-ı Hak ma’nen diyor ki, ben duayı kabul ediyorum, fakat şimdi yağmur vermiyorum.” Demek sonra Sûre-i Yasin şefaat edecek ve nitekim de öyle olmuştur.

Elhasıl: Isparta’daki kardeşlerimizin umumi rahmet içindeki Risale-i Nur’un bereketine dair da’va ettikleri hususiyeti, şu iki kuvvetli delil ile tasdik ediyoruz.

*Şem’i, Mustafa Çavuş, Bekir Bey,*
*Muhacir Hâfız Ahmed, Süleyman*

***

1. Isparta’daki kardeşlerin fıkrası için bakınız;
> [Barla 144 : Yağmur Hadisesi münasebetiyle nur talebelerinin buldukları bir tevafuk](B-144.md)
