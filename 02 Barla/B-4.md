---
title: "Barla 4 : Ben artık birşey için yaşadığımı zannediyorum (Hulusi Bey)"
no: 4
id: "B-4"
konu: "Ben artık birşey için yaşadığımı zannediyorum (Hulusi Bey)"
bolge: "Barla"
donem: "Barla Dönemi"
date: 
yazar: "Said Nursî"
---

# Barla 4 : Ben artık birşey için yaşadığımı zannediyorum (Hulusi Bey)

Muvasalatımın ilk gecesi pederimin misafirlerine tahsis eylediği odaya devam eden zevâta, mütevekkilen-alellâh, akşamla yatsı arasında Risale-i Nur’u okumaya başladım.

Sevgili Üstadım! Evvelce arzettiğim vecihle, ben artık birşey için yaşadığımı zannediyorum. O da, Üstadım olan dellâl-ı Kur’ân’ın vazife-i memure-i mâneviyesini ifâ etmekte kendilerine pek cüzî bir yardım ve Kur’ân hesabına cüzî bir hizmetkârlıktan ibarettir. Orada bulunduğunuz müddetçe hazret-i Kur’ân’dan hakikat-i İman ve İslam hesabına vaki olacak istihraç ve tecelliyattan mahrum bırakılmamaklığımı hassaten istirham ediyorum.

İnşallah müstecap olan duanızla Allah-ı Zülcelâl, Risale-i Nur hizmetinde ümit ve arzu ettiğim neticeye vasıl, merhum ve mağfur Abdurrahman gibi âhir nefeste iman ve tevfik ve saadet-i bâkiyede iki cihan serveri Nebiyy-i Ekremimiz Muhammedeni’l-Mustafa (sallâllahu teâlâ aleyhi ve sellem) Efendimize ve siz muhterem Üstadımın arkasında ve yakınında komşuluk vermek suretiyle âmâl-i hakikiyeye nâil buyurur.

Risale-i Nur gerçi zahiren sizin eserinizdir. Fakat nasıl ki, Kur’ân-ı Mübîn Allah’ın kelâmı iken Seyyid-i Kâinat, Eşref-i Mahlûkat Efendimiz (A.S.M) nâsa tebliğe vasıta olmuştur; siz de bu asırda yine o Furkan-ı Azîm’in nurlarından bugünün karmakarışık sarhoş insanlarına emr-i Hak’la hitap ediyorsunuz. Öyle ise, O Hakîm-i Rahîm, size bu eseri yaptırtan o Nurları ayak altında bıraktırmaz. Elbette ve elbette fânilerden, belki de hiç ümit edilmediklerden sahipler, hafızlar, ikinci, üçüncü, hattâ onuncu derecede mübelliğler, naşirler halk buyurur itikadındayım.

*Hulusi*

***
