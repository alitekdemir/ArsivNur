---
title: "Barla 311 : Zekâi’nin bir mektubu"
no: 311
id: "B-311"
konu: "Zekâi’nin bir mektubu"
bolge: "Barla"
donem: "Barla Dönemi"
date: 
yazar: "Said Nursî"
---

# Barla 311 : Zekâi’nin bir mektubu

## Huzur-u ulviyete!

Muhterem Üstad-ı Ekremim Efendim!

15 gün oluyor muhterem şahsiyetinizle mülâki ve müşerref olmakla kendimi bahtiyar addettiğimi ve âdi dünya meşgaleleri içinde senelerdenberi ye’se dalmış olan kalbimi, saçtığınız en ziyadar nurlarla temizlediğimi -böyle tahriren değil- şifahen ve aciz lisanımla arzetmek ihtiyaçları ile titriyorum. Fakat bendeniz aciz, Barla’yı, o kıymettar ve giran-baha bir hazinenin vücuduyla, servetiyle himmet kesbeden o mübarek köyü 3-4 saat zarfında katetmek kudretini kendimde bulduğum halde maalesef kendimin de herkes gibi etrafımdakiler gibi bir intizam-ı hayata tabi olduğumu anlıyorum. Ve anlar anlamaz derin bir hayalata dalarak huzur-u ulviyetinize pek çabuk vasıl oluyorum. Hayal ve rüya ne güzel şey. Evet hayal ve rüya, Cenab-ı Allah’ın vuslata susamış inleyen ruhlar için biz insanlara bahşettiği bir lütuftur.

Şimdi pek kuvvetli ve pek rânâ anlıyorum ki; ..... olarak feyizli ağuşunuza dehalet ettiğim ve kabul edildiğim güne kadar ancak gaflete dalmış, kendimi cereyan-ı hevesata terketmiş, ümitsizlik ve tereddüt içinde bocalayan bir bedbahtmışım. Çok geçmeden ulvî ve cazip ruhunuz bendenizi o tehlikeli deryanın dalgalarından sahil-i selamete çekip çıkardı. Şimdi ise günlerim, saatlerim kavî imanımızın nurlarıyla hiçbir kuvvetin veremeyeceği bir sevinç ve saadet içinde geziyor. Benim için zat-ı âliniz, benim bir halaskârımsınız. İşte bunun için dünyevî ve uhrevî saadetlerimin şükranını siz Muhterem Üstadımıza medyûnum.

Burada temin-i maişetime hâdim bulunduğum zamanların harici vakitlerimi yüksek mektup ve sözlerinizi okumakla geçiriyorum. Hatta bugün Miraç Bahsi'ni yazmaya başladım. Duanızın himmetiyle inşallah talebeliğinize layık olacağımı kuvvetle ümit ettiğimi ve tekrar ve ale’ttekrar Cenab-ı Hak’tan mülakat temenni ettiğimi arzeder, pâyânsız hürmetlerimle ellerinizden öperim Efendi. (21 Safer 1351, Atabey)

*M. Zekai*

***

1. Zekai’nin mektubunun orijinali.
![[Barla-311-Zekai.jpg|300]]

