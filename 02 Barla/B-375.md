---
title: "Barla 375 : Küçük Sözler’i tabetmek işi hakkında bir ikaz"
no: 375
id: "B-375"
konu: "Küçük Sözler’i tabetmek işi hakkında bir ikaz"
bolge: "Barla"
donem: "Barla Dönemi"
date: 
yazar: "Said Nursî"
---

# Barla 375 : Küçük Sözler’i tabetmek işi hakkında bir ikaz

<p class="arabic" dir="rtl" title="Meal: “Subhân Allah’ın adıyla” * “Hiçbir şey yoktur ki O'nu hamd ile tesbih etmesin” [İsrâ 17:44]">بِاسْمِهِ سُبْحَانَهُ * وَاِنْ مِنْ شَىْءٍ اِلاَّ يُسَبِّحُ بِحَمْدِهِ</p>

<p class="arabic" dir="rtl" title="Meal: “Allah’ın selâmı, rahmeti ve bereketleri, üzerinize olsun.”">اَلسَّلاَمُ عَلَيْكُمْ وَرَحْمَةُ اللّٰهِ وَبَرَكَاتُهُ</p>

Aziz, hakikatli, sıddık kardeşlerim Hüsrev Efendi, Bekir Ağa, Rüşdü Efendi!

Sizin mübarek ehemmiyetli teşebbüsünüz ve himmetiniz beni çok mesrur etti. Fakat şimdi ehl-i dalaletin hafiyeleri faaliyettedirler. Onun için bir parça tehir etseniz daha iyi olur. Hem bu mesele, yüzde bir ihtimal-i zarar da varsa Hüsrev ve Bekir Ağa bizzat girişmemek gerektir. Çünkü ikisi bu muazzam ve kudsî hizmette iki mühim direktir. Bu ikisi kendilerini ehl-i dünyanın ithamından muhafaza etmeli. Hüsrev’in kalemine bir şey gelmemeli. O kalem envâr-ı Kur aniye’yi inşallah Avrupa’da neşredecek.

Risalelerin müştakları, fedakarları çoktur. O vazifeyi başkaları yapsın. Hem Küçük Sözler’i yazmak için kaleme sarılanlar günden güne çoğalıyor. Tab’a o kadar ihtiyaç bırakmıyor. Kim ihtiyacını hissetse arar kendine yazdırır veya okur. Hem elinizdeki malınız kesad değil, kıymetsiz değil ki müşterilerin ayağına kadar gönderilsin. Cenab-ı Hakka şükür ki elinizde olan mal o kadar kıymettar ve revaçtadır ki, müşteriler çok yalvarmakla arıyorlar. Öyleyse müşterilerden böyle teşebbüs olsa daha iyidir. Her neyse, sizin gibi fikirleri müstakim kardeşlerime emniyet-i tâmmem var. Maslahatı benden daha iyi bilirsiniz. Bilhassa kardeşlerimiz içinde Rüşdü gibi bir üçüncü sıddık arkadaş bulduğunuzdan çok memnun oldum. Zaten Saatçi Lütfi’den başka ruhum bir fedakar kardeşi arıyordu, belki hissediyordu. O dördüncü arkadaşı kâğıtçı Lütfi zannediyordum. Demek ruhuma sadakatini hissettiren Rüşdü imiş.

Hüsrev’in mübarek, muhterem vâlidesine pek çok selam ve dua ediyorum. Başta kardeşimiz Ali Efendi ve iki küçük kardeşlerimize selam ve dua ediyorum.

*Kardeşiniz*
*Said Nursî*

***
