---
title: "Barla 144 : Yağmur Hadisesi münasebetiyle nur talebelerinin buldukları bir tevafuk"
no: 144
id: "B-144"
konu: "Yağmur Hadisesi münasebetiyle nur talebelerinin buldukları bir tevafuk"
bolge: "Barla"
donem: "Barla Dönemi"
date: 
yazar: "Said Nursî"
---

# Barla 144 : Yağmur Hadisesi münasebetiyle nur talebelerinin buldukları bir tevafuk

<p class="takdim">[Re’fet Bey, Hüsrev ve Rüşdü gibi Risale-i Nur Şakirdlerinin Risale-i Nur bereketine işaret eden buldukları latîf bir tevafuktur.]</p>

## Risale-i Nur’un Isparta’ya ne derece rahmet olduğuna delalet eden bir tevafuk-u acîbe..

Risale-i Nur’un mazhar olduğu inâyâtın külliyetinden mühim bir ferdi de şudur ki: Isparta Vilayeti, sekiz seneden beri Risale-i Nur’un müellifini sînesinde saklamıştı ve Barla gibi şirin bir nahiyesinde, Cenab-ı Hakk’ın lütuf ve keremiyle muhafaza etmişti. Bu müddet zarfında yavaş yavaş intişar eden Risale-i Nur’daki, Isparta’da binler adam, îmanlarını takviye ettiler. Bilhassa gençler pek çok istifade ve istifaza ettiler.

Vakta ki Üstadımızın Barla gibi latîf ve şirin bir mahaldeki sıkıntılı ve pek acıklı ve en katı kalbleri ağlatan işkenceli esareti bitti. Risale-i Nur’un müellifi olan Üstadımızın nazarı, Cenab-ı Hakk’ın inayetiyle Isparta’ya müteveccih oldu. Evhama düşen bazı zalim ehl-i dünyanın teşebbüskarane harekât-ı zâhiriyesi bir sebeb-i âdi oldu. Üstadımız Isparta’ya getirildi.

Fakat Üstadımız teşrîf ettiği zaman, yaz mevsiminin en hararetli zamanı idi. Yağmurlar kesilmiş, Isparta’yı iskâ eden sular azalmış, bir kısm-ı mühimminin menbaı kesilmişti. Ağaçlar sararmaya, otlar kurumaya, çiçekler buruşmaya başlamıştı. Risale-i Nur’un en ziyade intişar ettiği mahal Isparta vilayeti olduğu için, Risale-i Nur hakkındaki inâyât-ı Rabbâniyeyi pek yakından temâşâ eden Risale-i Nur’un şakirdleri olan bizler, bir vak’aya daha şahid olduk.

Bu hadise ise, Üstadımızın Isparta’ya teşrîfini müteakip, bir asır içinde bir veya iki defa vukûa gelen bu yaz mevsimindeki yağmurun kesretle yağması olmuştur. Pek harika bir sûrette yağan bu yağmur, Isparta’nın her tarafını tamamen iskâ etmiş, nebatâta yeniden hayat bahş edilmiş, bağlar, bahçeler güzelleşmiş; ekserisi hemen hemen ziraatle iştigal eden halkın yüzleri Risale-i Nur’un nail olduğu inayetten ve bereketinden olan bu yağmurdan istifade ederek gülmüş, ruhları inbisat etmişti. Cenab-ı Hak kemal-i rahmetiyle, bu yaz mevsiminin bu şiddetli ve hararetli vaziyetini, baharın en letafetli, en şirin ve en hoş vaziyetine tebdil etti. Güya Risale-i Nur, 119 parçasıyla müellifi olan Üstadımıza bir taraftan hoşamedî etmek ve mahzun olan kalbine teselli vermek ve gamnâk ruhunu tatyîb etmek diğer taraftan da sekiz seneden beri yaşadığı Barla’yı unutturmak ve o muhteşem çınar ağacını ve dostlarını ve alâkadar olduğu şeylerden gelen firak hüznünü hatırlatmamak için, Cenab-ı Hak’dan, 119 risalenin elleriyle 119 bin kelimeleri diliyle dua etti ve yağmur istedi. Cenab-ı Hak öyle bereketli bir yağmur ihsan etti ki, bir misli 93 tarihinde yağdığını ihtiyarlarımızdan işitiyoruz, bu tarih ise üstadımızın tarih-i veladetine tesadüf etmekle beraber, bu umumi hadise-i rahmet olan kesretli yağmurun, hususi bir şekilde Risale-i Nur’a baktığına bir delili şudur:

Risale-i Nur’un neşrine vasıta olan Üstadımız geldiği gün, Isparta’yı gayet sıcak ve yağmursuzluktan toz toprak içinde görmüş, Barla gibi bir yayladan gelip böyle bir yerde dayanamayacağım, diye telaş ediyordu. Üçüncü ve dördüncü günü bahçeleri kısmen gezdiği vakit, sebzelerin ot ve çiçeklerin susuzluktan buruşmuş olduklarını gördü, gayet müteessir oldu Cenab-ı Hak’dan yağmur talep ediyordu. Arkadaşımız Bekir Bey’den değirmenleri çeviren suyu göstererek "Isparta’nın suyu bu kadar mıdır?" diye sordu. Bekir Bey de: "Gölcük suyu kesilmiş, gelmiyor. Isparta’nın dörtte birini sulayan bu sudan başka yoktur." diye cevap verdi. Üstadımızın, Isparta’da çok talebeleri bulunduğundan rûhen yağmurun gelmesini istiyordu. Aynı günde öyle bir yağmur geldi ki, elli seneden beri Isparta böyle bir hadiseyi görmemiş. O yağmur yüzde doksan dokuz menfaat vermiştir.

Bundan anlaşılıyor ki, o tevafuk, tesadüfî değil. Bu rahmet, Isparta’ya rahmet olan Risale-i Nur’a bakıyor. Lillâhilhamd, bu kerem-i ilahî neticesi olarak Üstadımız, "Isparta bana Barla’yı unutturdu, unutamayacağım bir şey varsa, o da her yerde olduğu gibi, Barla’da bulunan ciddî dost ve talebelerimdir." diyor.

*Mustafa, Lütfü, Rüşdü, Hüsrev, Bekir Bey, Re’fet*

***
