---
title: "Barla 370 : Üstad’ın Hüsrev’i kitabet işinde takdir ve teşvik mektubu"
no: 370
id: "B-370"
konu: "Üstad’ın Hüsrev’i kitabet işinde takdir ve teşvik mektubu"
bolge: "Barla"
donem: "Barla Dönemi"
date: 
yazar: "Said Nursî"
---

# Barla 370 : Üstad’ın Hüsrev’i kitabet işinde takdir ve teşvik mektubu

<p class="arabic" dir="rtl" title="Meal: “O’nun adıyla” * “Hiçbir şey yoktur ki O'nu hamd ile tesbih etmesin” [İsrâ Suresi, 17:44]">بِاسْمِهِ * وَاِنْ مِنْ شَىْءٍ اِلاَّ يُسَبِّحُ بِحَمْدِهِ</p>

<p class="arabic" dir="rtl" title="Meal: “İ’câz-ı Kur’an’dan yazdığınız harfler adedince, Allah’ın selamı, rahmeti ve bereketleri üzerinize olsun.”">اَلسَّلاَمُ عَلَيْكُمْ وَرَحْمَةُ اللّٰهِ وَبَرَكَاتُهُ بِعَدَدِ حُرُوفَاتِ مَا كَتَبْتَ مِنْ اِعْجَازِ الْقُرْاٰنِ</p>

Aziz kardeşim!

Eğer bu defa yazdığınız risalelerden ne kadar memnun olduğumu bilsen çok memnun olacaksınız. Hem memnun oldum, hem sana az itâb etsem hakkım yok mu? Çünkü madem böyle bir hattın ve böyle bir gayretin vardı neden geç kaldın? İnşallah kazâ edersin. Bu defa yazdığın tam istediğim tarzdadır. Hem seyrek, hem güzel yazılmış.

Sen diyorsun ki, kitabeti tesbihatıma tercih ettim. Merak etme o tercihte kazanıyorsun. Zira yazdığın risale, ibadet-i tefekkürî nevindendir. İbadet-i tefekkürî çok yüksektir. İnşallah senin kitabetin o nevi ibadet hükmüne geçer. Senin hususi tesbihlerin yerini boş bırakmaz.

Mektubunda diyorsun ki yazanlar çoğalmış. Onların isimlerini bana yaz. Tâ hususi talebelerim içinde duaya dahil edeyim. Hem onlara de ki, seyrek ve güzel kâğıda yazsınlar, acele etmesinler. Bilhassa sen kardeşine, -ki sana yazıda yardım edebilir- benim tarafımdan çok selam söyle. Onu da Hüsrev gibi kabul ediyorum. Re’fet Beye de ki, ona şimdiden sonra Hulusi Bey nazarıyla bakıyorum. Onda Hulusi Bey’in gayretini ciddiyetini hissediyorum. İnşallah öyledir. Hem sen vâlidene de ki, bundan sonra onu valide ve hemşirelerim içine dahil edip duama dahil ediyorum. O da Hüsrev e dua ettiği gibi bana da dua etsin.

Hem sen evvelki Gâlib’in hattıyla olan 25. Söz’ün zeyillerinde ne varsa sen kendine yaz. İ’câz’ın 3. Cüzü muhtasar mücmel kalmış. Çünkü eski hurufla tab etmek için o zaman çok acele ettik, izah edilmemiş. Umumunu anlamasan merak etme.

<p class="arabic" dir="rtl" title="Meal: “Birşey bütünüyle elde edilmezse, bütünüyle de terk edilmez.”">مَالاَ يُدْرَكُ كُلُّهُ لاَ يُتْرَكُ كُلُّهُ</p>

kaidesince mübarek bir bahçeden insan ne koparsa, kârdır. Hepsini koparamadım diye merak etmek lazım değildir.

*el-Bâkî Hüve’l-Bâkî*
*Kardeşiniz*
*Said*
