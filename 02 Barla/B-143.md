---
title: "Barla 143 : Üstad ile Mevlana Halid arasındaki tecdid açısından tevafuk"
no: 143
id: "B-143"
konu: "Üstad ile Mevlana Halid arasındaki tecdid açısından tevafuk"
bolge: "Barla"
donem: "Barla Dönemi"
date: 
yazar: "Said Nursî"
---

# Barla 143 : Üstad ile Mevlana Halid arasındaki tecdid açısından tevafuk

<p class="takdim">[Risale-i Nur'un tesvid ve tebyizinde çok hizmeti sebkat eden Şamlı Hâfız Tevfik'in Risale-i Nur'un hakkaniyetine dair istihracî bir fıkrasıdır.]</p>

<p class="arabic" dir="rtl" title="Meal: “Subhân Allah’ın adıyla” * “Hiçbir şey yoktur ki O'nu hamd ile tesbih etmesin” [İsrâ 17:44]">بِاسْمِهِ سُبْحَانَهُ * وَاِنْ مِنْ شَىْءٍ اِلاَّ يُسَبِّحُ بِحَمْدِهِ</p>

Malum olsun ki, Zübdetü’r-Resâil Umdetü’l-Vesâil namında kutbü’l-ârifîn Ziyaeddin Mevlana Şeyh Hâlid Kuddise sırruhu’nun mektûbat ve resâil-i şerîfelerinden muktebes nasâyih-i kudsiyenin tercümesine dair bir risaleyi, 13 sene mukaddem Bursa’da Hoca Hasan Efendi’den almıştım, nasılsa mütâlaasına muvaffak olamamıştım. Tâ bu günlerde kitaplarımın içerisinde bir şey ararken elime geçti. Dedim: “Bu Hazret-i Mevlana Hâlid, üstadımın hemşehrîsidir. Hem İmam-ı Rabbanî’den sonra Tarîk-i Nakşî’nin en mühim kahramanıdır, hem Tarîk-ı Hâlidiye-i Nakşiyenin pîridir.” Risaleyi mütâlaa ederken, Hazret-i Mevlana’nın tercüme-i hâlinden şu fıkrayı gördüm:

Ashab-ı Kütüb-i Sitte’den İmam-ı Hâkim Müstedrek’inde ve Ebu Davud Kitab-ı Sünen’de, Beyhakî Şuab-ı Îmanda tahric buyurdukları

<p class="arabic" dir="rtl" title="">اِنَّ اللّٰهَ يَبْعَثُ لِهٰذِهِ الْاُمَّةِ عَلٰى رَأْسِ كُلِّ مِأَةِ سَنَةٍ مَنْ يُجَدِّدُ لَهَا دِينَهَا</p>
Yani “Her yüz senede Cenab-ı Hak bir müceddid-i din gönderiyor.” hadîs-i şerîfine mazhar ve mâsadak ve müzhir-i tam olan Mevlana Eş-şehir, Kutbü’l-Ârifîn, Gavsü’l-Vâsılîn, Vâris-i Muhammedî, Kâmilü’t-Tarîkatü’l-Aliyyeti Ve’l-müceddidiyeti Hâlid-i Zülcenaheyn kuddise sırruhu ilâ âhir..

Sonra tarîhçe-i hayatında gördüm ki, tevellüdü, 1193 tarihindedir. Sonra gördüm ki, 1224 tarihinde saltanat-ı Hind’in pâyitahtı olan Cihanabad’a dahil olmuş. Tarîk-i Nakşî silsilesine girip müceddidiyete başlamış. Sonra 1238'de ehl-i siyasetin nazar-ı dikkatini celb edip, vatanını terk ederek diyar-ı Şam’a hicretle gitmiştir. Hem içinde gördüm ki: Hazret-i Mevlana’nın nesli, Hazret-i Osman ibn-i Affan Radıyallahu Anh’a mensuptur. Sonra gördüm ki; tercüme-i hâlinde isti’dâd-ı fıtrî ve kâbiliyet-i harika ile sinni yirmiye bâliğ olmadan evvel a’lem-i ulemâ-yı asır ve allâme-i vakit olmuş, Süleymaniye kasabasında tedris-i ulûm ile iştigal etmiştir. Sonra üstadımın tarîhçe-i hayatını düşündüm. Baktım;

## Dört mühim noktada tevafuk ediyorlar

**Birincisi**: Hazret-i Mevlana, 1193'te dünyaya gelmiş. Üstadım ise, arabî 1293'te, tam Mevlana Hâlid’in yüz senesi hitâm bulduktan sonra dünyaya gelmiş.

**İkincisi**: Hazret-i Mevlana’nın tecdid-i din mücahedesine başlangıcı ve mukaddimesi olan Hindistan’ın pâyitahtına 1224'te girmiş. Üstadım ise, aynen yüz sene sonra 1324'te Osmanlı saltanatının pâyitahtına girmiş, mücahede-i maneviyesine hazırlanmış.

**Üçüncüsü**: Ehl-i siyaset, Hazret-i Mevlana’nın fevkalade şöhretinden tevehhüm ederek Hazret-i Mevlana’nın diyâr-ı Şam’a nakletmesi 1238'de vâki’ olmuştur. Üstadım ise, aynen yüz sene sonra 1338'de Ankara’ya gitmiş. Onlarla uyuşamayıp, onları reddetmiş, küserek tekrar Van’a gitmiş. Van’da bir dağda inziva ederken, 1338 senesini müteakip Şeyh Said hadisesinin vukûu münasebetiyle ehl-i siyasetin vehmine dokunmuş, ondan korkarak Burdur, Isparta, Kastamonu, Afyon vilayetlerinde dokuz sene, şimdi yirmi senedir ikamet ettirilmiş.

**Dördüncüsü**: Hazret-i Mevlana, yaşı yirmiye bâliğ olmadan evvel allâme-i zaman hükmünde fuhûl-u ulemânın üstünde görünmüş, ders okutmuş. Üstadım ise, tarihçe-i hayatını görenlere ve bilenlere ma’lûmdur ki: On dört yaşında icazet almış a’lem-i ulemâ-yı zamana karşı muarazaya girişmiş. On dört yaşında iken, icazet almaya yakın talebeleri tedris etmiştir.

Hem Hazret-i Mevlana, neslen Hazret-i Osman’dan (R.A) olduğu ve Sünnet-i Seniyeye bütün kuvvetiyle çalıştığı gibi, Üstadım, Kur’ân-ı Hakîm’e hizmet noktasında, meşreben Hazret-i Osman-ı Zinnûreyn’in arkasından gidip Hazret-i Mevlana gibi, Risale-i Nur eczalarıyla bütün kuvvetiyle Sünnet-i Seniyenin ihyasına çalıştı.

İşte bu dört noktadaki tevafukat, tam yüz sene fasıla ile, Risale-i Nur’un takviye-i din husûsundaki te’sîratı, Hazret-i Mevlana’nın Tarîk-ı Nakşi vasıtasıyla hizmeti gibi azîm görünüyor. [^1] Üstadım, kendine ait medh ü senâyı kabul etmiyor. Fakat Risale-i Nur Kur’ân’a ait olup medh ü sena Kur’ân’ın esrarına aittir.

## Yalnız Üstadım ile Hazret-i Mevlana’nın birkaç farkı var

**Birincisi**: Hazret-i Mevlana, zülcenaheyndir. Yani hem Kâdirî, hem Nakşî tarikat sahibi iken, Nakşîlik tarikati onda daha galiptir. Üstadım da, bilakis, Kâdirî meşrebi ve Şâzelî mesleği daha ziyade onda hükmediyor.

Ben Üstadımdan işittim ki: Hazret-i Mevlana Hindistan’dan Tarîk-i Nakşî’yi getirdiği vakit, Bağdat dairesi, Şah-ı Geylanî’nin ba’de’l-memat, hayatta olduğu gibi tasarrufunda idi. Hazret-i Mevlana ma’nen bu tasarrufu cây-ı kabul göremedi. Şah-ı Nakşibend ile İmam-ı Rabbanî’nin rûhâniyetleri Bağdad’a gelip, Şah-ı Geylanî’nin ziyaretine giderek rica etmişler ki: "Mevlana Hâlid senin evlâdındır, kabul et." Şah-ı Geylanî onların iltimasını kabul ederek Mevlana Hâlid’i kabul etmiş. Ondan sonra Mevlana Hâlid birden parlamış. Bu vâkıa ehl-i keşifçe vâki’ ve meşhûd olmuştur. O hadise-i rûhâniyeyi o zaman ehl-i velayetin bir kısmı müşahede etmişler. Bazı da rüya ile görmüşler. (Üstadımın sözü burada hitam buldu.)

**İkinci Fark şudur ki**: Üstadım kendi şahsiyetini mercilikten azlediyor. Yalnız Risale-i Nur’u merci gösteriyor. Hazret-i Mevlana’nın şahsiyeti, kutbü’l-irşad ve merciu’l-hâs ve’l-âmm olmuştur.

**Üçüncü fark**: Hazret-i Mevlana Zü’l-ecnihadır. Fakat zamanın muktezâsıyla, Sünnet-i Seniyeye çok kuvvet vermekle beraber -ilm-i tarîkati esas tutmak cihetiyle- tarikati daha ziyade tutmuş, o noktada sarf-ı himmet etmiş. Üstadım ise, şu dehşetli zamanın muktezasıyla, ilm-i hakîkati ve hakâik-i îmaniye cihetini iltizam ederek tarikate üçüncü derecede bakmışlardır.

Elhasıl: Baştaki hadîs-i şerîfin her yüz sene başında dini tecdid edecek bir müceddid gönderiyor va’d-i ilahîsine binaen, Hazret-i Mevlana Hâlid, ekser ehl-i hakikatçe bin iki yüz senesinin, yani on ikinci asrın müceddididir. Madem tam yüz sene sonra, aynen dört cihette tevafuk ederek Risale-i Nur eczaları aynı vazifeyi görmüştür, kanaat verir ki, nass-ı hadîsle “Risale-i Nur, tecdîd-i dîn husûsunda bir müceddid hükmündedir.”

Benim Üstadım daima diyor ki: "Ben bir neferim, fakat müşîr hizmetini görüyorum." Yani kıymet bende değildir, Kur’ân-ı Hakîm’in feyzinden tereşşuh eden Risale-i Nur eczaları, bir müşîriyet-i ma’neviye hizmetini görüyorlar. Üstadımı kızdırmamak için şahsını sena etmiyorum.

*Şamlı Hâfız Tevfîk*

***

***
[^1]: Hazret-i Mevlana, milyonlar etbâ’larının ittifakıyla müceddiddir ve baştaki Hadîs-i Şerîfin bir mâsadakıdır. Ve madem tam yüz sene sonra dört mühim cihet-i tevafukla beraber Risale-i Nur aynı vazîfeyi görüyor. Demek nass-ı hadîs ile Risale-i Nur eczaları tecdîd ve takviye-i dîn vazîfesini görüyorlar.
