---
title: "Barla 127 : Hüsrev’in, 1. ve 2. Lem’alar & 2. Nükte-i Kenziye hakkında fıkrası"
no: 127
id: "B-127"
konu: "Hüsrev’in, 1. ve 2. Lem’alar & 2. Nükte-i Kenziye hakkında fıkrası"
bolge: "Barla"
donem: "Barla Dönemi"
date: 
yazar: "Said Nursî"
---

# Barla 127 : Hüsrev’in, 1. ve 2. Lem’alar & 2. Nükte-i Kenziye hakkında fıkrası

<p class="takdim">[Ahmed Hüsrev’in fıkrasıdır]</p>

Bizi tarik-ı Hakta dolaştıran, mânevî yaralarımızı tedavi eden, hakikat uğrundaki düşüncelerimize bir kat daha metanet veren, bugünün şeytankârâne tehdidatına rağmen cesaretimizi takviye eden ve her hususta ruh ve kalblerimizi iman ve hakikat nuruyla nurlandıran ve sa’yimizde teşci eden ve Kur’ân-ı Hakîmin iki âyetini ihtivâ eden 31. Mektubun 1. ve 2. Lem’alarını ve 29. Mektubun 8. Kısmından 2. Remzine ait mühim bir i’câzı da aldık, okuduk. Aldığımız mânevî feyzi, benim gibi yoksul bir talebenizin kalb ve kaleminin haddi değildir ki tarif etsin.

Kıymettar Üstadım! Nasıl o Hâlık-ı Zülcelâle nihayetsiz bir minnettarlıkta bulunmayalım ki, aziz Üstadımızı vasıta kılarak, en büyük nimetlerini, pek ziyade muhtaç olduğumuz bir vakitte veriyor, bizi teselli ediyor. Hem memnun ediyor, hem de istikbalin nurlu yüzünü göstererek bizi o nura koşturuyor. Bir taraftan kardeşlerimizi çoğaltıyor, muhiblerimizi teksir ediyor. Maddî ve mânevî kuvvetlerimizi takviye ediyor. Diğer taraftan saâdet hazinelerinin anahtarlarını ellerimize veriyor.

Ey aziz Üstadım! Cenâb-ı Hak sizden ebeden razı olsun.

*Ahmed Hüsrev*

***
