---
title: "Barla 351 : Cennet bahsi & Hz. Ali’nin kabri hakkında"
no: 351
id: "B-351"
konu: "Cennet bahsi & Hz. Ali’nin kabri hakkında"
bolge: "Barla"
donem: "Barla Dönemi"
date: 
yazar: "Said Nursî"
---

# Barla 351 : Cennet bahsi & Hz. Ali’nin kabri hakkında

<p class="arabic" dir="rtl" title="Meal: “O’nun adıyla” * “Hiçbir şey yoktur ki O'nu hamd ile tesbih etmesin” [İsrâ Suresi, 17:44]">بِاسْمِهِ * وَاِنْ مِنْ شَىْءٍ اِلاَّ يُسَبِّحُ بِحَمْدِهِ</p>

<p class="arabic" dir="rtl" title="Meal: “Kur’an harfleri adedince, Allah’ın selamı, rahmeti ve bereketleri üzerinize olsun.”">اَلسَّلاَمُ عَلَيْكُمْ وَرَحْمَةُ اللّٰهِ وَبَرَكَاتُهُ بِعَدَدِ حُرُوفِ الْقُرْاٰنِ</p>

Aziz, sıddık, müdakkik kardeşim Re’fet Bey!

Benim kendi kalemimle mektup istiyordun. İşte eğer ben yazabilseydim yazım böyle olacaktı. Fakat bu yazı benim yazımdan çok mübarektir.

**Evvelen**: Ben de sizin gibi, sizinle muhabereyi çok arzu ediyorum. Fakat kendim yazamıyorum. Yazan her vakit bulunmuyor. Hem çok yerlere mektuplar ile cevap veriyorum. Onun için bazen size cevap vermesem de gücenmeyiniz. Cennet’e dair 28. Söz pek muhtasar olduğunu biliyorum. Ve onu yazdığım vakit feyz-i Kur’an’a ve Rahmet-i İlahiye’ye itimaden bir vaad etmiştim. Fakat o vaadin iki ciheti var ve iki kısımla niyet edilmişti.

- **Biri**: Akıl yoluyla ve delil tarîkıyladır ki, 29. Söz başta olarak sair risalelerde müteferrik parçalar o ciheti bir derece temin etmiş.

- **İkinci cihet**: Sünuhat-ı kalbiye ve keşfiyat-ı zevkiye yoluyla ve tavr-ı aklın fevkinde bir hads-i âlî ile Cennet’in kemalat ve mehasinini makul ve makbul bir surette izah etmek ciheti idi. O cihet ise, benim hazır vaziyetimin haricindedir. Gavs-ı Geylanî gibi ulvî bir ruhun, şuhud derecesinde bir keşfiyat sahibi bir zatın işidir. Çendan Kur’an-ı Hakîm her cihetle üstadlık ediyor. Fakat ezhâna tefhim ciheti diğer bir vasıtaya ihtiyaç gösteriyor. Her ne ise, belki Cenab-ı Hakk bir zaman o kapıyı da açacaktır.

Hem bir müddettir ehl-i dünya, benim nazarımı dünyaya çevirdikleri için hakaik-i uhreviyeye müteveccih nazarımı sarstı, bir derece perdelendi. 33. Mektub’un Lemeât’ı noksan kaldı yazamıyorum.

**Sâniyen**: **İkinci Sualiniz**: Hz. Ali’nin makberi nerededir? Ne için meçhul kalmış?

**Elcevap**: Şimdilik tarihî ve tahkikî ciheti beyan edemem. Yalnız hikmet-i setrine dair bir nükte söyleyeceğim ki, belki size kafi gelir. Şöyleki: Hz. Ali, hadîs-i şerifin nassıyla Hz. İsa gibi iki zıd ve müfrit cereyanlara hedef olmuş. Bir cereyan Şia Taifesi gibi ifrat-ı muhabbette çok ileri, diğer cereyan adavette ifrat etmişler. Bu iki ifrat makberenin meçhuliyetini iktiza ettiği için kader-i İlahî setretmiş. Eğer zahir olsaydı Vehhabi’lerin ecdadları olan Hâriciler ve Âl-i Beyt’e muarız olan Nâsıbeler o mezara karşı hâric-i daire-i İslamî bir tarzda muamele edeceklerdi. Ve Şia’nın ve Ehl-i Muhabbet’in müfritleri ise mezarlara karşı hürmet-i meşruanın fevkine (ve acip bid’alara) geçecekleri zahirdir. Âlem-i İslam’da bu iki taife-i azîmenin çarpışma merkezi olacaktı. Ve çok defa tahrip ve tamire maruz kalacaktı. İşte o zat-ı mübarekin makberi böyle hata ve arbedelere sebep olmamak için gizlenmiştir. Makberi hakkında olan rivayetler tekzib edilmiyor.

**Sâlisen**: Mübarek Mehmed ismiyle müsemma üç Mehmed, dairemize girmeleri beni çok mesrur ediyor. Bir fâl-i hayr addediyorum. Bilhassa bir Mehmed kalemiyle ve güzel hattıyla levhalarda çok hakaik-i kudsiye-i Kur’aniyenin neşrine vasıta olduğu gibi, diğer hıfza çalışan Mehmed ise İnşallah o da kudsi, nuranî kelimat-ı Kur’aniyenin cevv-i kainatta ve temevvücat-ı havâiyye aynalarında ve kulakların ahizeleriyle çok kalplerin plakları sahifelerinde yazmaya vasıta olur.

Mekkeli Şeyh Abdullah’ın, Abdülkadir ismindeki mahdumu İnşallah Abdülkadir Geylani’nin dua ve himmetine mazhar olacak. Ve Bedreddin’e iyi bir arkadaş olacak. Ve şimdiki bu zamanın fedakar hâdimlerine istikbalde hayr-ul halef olacak.

**Râbian**: Senin rüyan mübarektir. Allah hayr etsin. Bende de bu nev’ rüyalar tekerrür ediyor. Anlıyorum ki o vakitten daha evvel kalkmak efdal iken kalkmadığıma dair bir nev’ ihtardır. "Namaz geçmemiş, fecirden evvelki mübarek meşguliyeti geçirmişsiniz" demektir.

Başta Bekir, Hüsrev, Rüşdü, Lütfi, Mekkeli, ..... ve Keçeci, Hâfız Ahmed, üç Mehmed, Sezai, Bedreddin, Hacı İbrahim Efendilere selam ve dua ediyorum. Senin refîkan, Bedreddin’in validesi ve benim de hemşirem salihattan olduğuna kanaatim gelmiş ki, Re’fet’i istediğim surete girmesine ve Bedreddin’in küçük bir Re’fet olmasına mühim tesiri vardır. Cenab-ı Hakk onu sana bu dünyada saliha bir refîka yaptığı gibi, sana Cennet’e layık bir refîka-i hayat yapsın. Amin.

*el-Bâkî Hüve’l-Bâkî*
*Kardeşiniz*
*Said Nursî*

***
