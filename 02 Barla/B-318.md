---
title: "Barla 318 : Altı Madde’dir"
no: 318
id: "B-318"
konu: "Altı Madde’dir"
bolge: "Barla"
donem: "Barla Dönemi"
date: 
yazar: "Said Nursî"
---

# Barla 318 : Altı Madde’dir

<p class="arabic" dir="rtl" title="Meal: “Yedi gökle yerin ve onların içindekilerin Onu tesbih ettiği ve her şeyin ancak Onu övüp tesbih ettiği Zât olan Allah’ın adıyla.”">بِاسْمِ مَنْ تُسَبِّحُ لَهُ السَّمٰوَاتُ السَّبْعُ وَالْاَرْضُ وَمَنْ فِيهِنَّ وَاِنْ مِنْ شَىْءٍ اِلاَّ يُسَبِّحُ بِحَمْدِهِ</p>

<p class="arabic" dir="rtl" title="Meal: “Allah'ın selamı, rahmeti ve bereketleri ikinizin ve sizin ve kardeşlerinizin, hususen dört Hüseyn'in üzerine olsun.”">اَلسَّلاَمُ عَلَيْكُمَا وَعَلَيْكُمْ وَعَلٰى اِخْوَانِكُمْ لاَسِيَّمَا الْحُسَيْنِ الْاَرْبَعَةِ وَرَحْمَةُ اللّٰهِ وَبَرَكَاتُهُ</p>

Aziz kardeşim! Senin mektubun çok hoşuma gitti. Daha bir müddet yakınımda kaldığın için Allah’a şükrediyorum. Bence şu dâr-ı dünyada en kıymetdar şey, sıddık bir dosttur. Cenab-ı Hakk’a yüzbin şükrediyorum ki, sizler tarîk-i hakta sıddıkların çoğalmasına sebebiyet verdiniz.

**Madde 1**: İstanbul’dan Eski Said’in tedkikat-ı ilmiye neticesinde ulemaca pek makbul olup yaldızla tab’edilmiş “Nokta Risalesi”ni bana göndermişler. Bu defa dikkatle mütalaa ettim. Cenab-ı Hakk’a şükrettim ki; Eski Said’in fikr-i aklıyla, iman nazarıyla bulduğu hakaiki; Yeni Said keşf-i kalbiyle, zevk ve vicdanıyla Kur’an’dan ahzettiği 29. Söz’e mutabık. Onu tağyir ve tebdile lüzum bırakmamış. Yalnız Eski Said’in kuvvet-i ilim ve nazar-ı aklıyla göremediği ince noktalar var ki, 29. Söz’de vardır. Bilhassa haşrin âhirinde remizli kısımda, dünyayı âhirete tebdildeki makasıd-ı ilahiyeyi 29. Söz göstermiştir. Hem beka-i ruh ve melaike mebhaslarında mühim yeni noktalar keşfedilmiştir, Nokta Risalesi’nde yoktur. İşte arzunuz varsa o Nokta’yı yadigar için size göndereceğim.

**Madde 2**: 32. Söz’ün 2. Mevkıfında 3. Maksadı sekiz-on defa okudum. Okudukça benim fazlaca hoşuma gidiyor. Anlaşılıyor ki, ondaki hakikatlara ruhlar çok muhtaçtır. Fıtraten benim ruhuma çok yakın ve münasib olan ruhunuz dahi belki ondan hoşlanır, haber veriyorum. Hem de senin ile Hakkı Efendi ve bütün Sözler’i tamamen dinleyenlerden sual ediyorum ki: Sözler’de ibare kusurları müstesna olmakla beraber, içindeki hakikatlar cerhedilebilir mi veyahut lüzumsuzları içinde var mı veyahut bazılarının izharı umuma zarar verir mi? Hem onları dinleyenler, imanını tamamen kurtarabilir mi? Hem o hakaikle Avrupa ehl-i dalaletine meydan okunabilir mi? Bunları soruyorum. Çünki siz o hakikatları bilerek iki defa mütalaa ettiniz, o nurlu kalbinizin şehadeti bence cerhedilmez.

**Madde 3**: Madem lâyık insanlara 10. Sözleri veriyorsunuz. Kendime mahsus ciltlettiğim bazı nüshalar kalmış. On tanesini sana gönderiyorum. Lâyık gördüğün zevata verebilirsin.

**Madde 4**: 32. Söz’ün üç mevkıfını çok güzel yazmışsınız. Merhum Abdurrahman’ı bana unutturdunuz. <span class="arabic" dir="rtl" title="Meal: “Allah seni çok hayırla mükafatlandırsın.”">جَزَاكَ اللّٰهُ خَيْرًا كَثِيرًا</span> Kitabın cildini güzelce yapan Ahmed Kâzım’ı Cenab-ı Hak dâreynde mes’ud etsin.

**Madde 5**: Şeyh Mustafa’yı bu defa iyi gördüm. İnşâallah sadakatta devam eder. Doktora selâm ederim. Yeni dostunuz olan Mülazım Niyazi’ye tarafımdan selâm söyleyiniz. Senin beğendiğini, ben de beğeniyorum. Müstantık İsmail Hakkı Efendi’ye selâm et, pederine benim tarafımdan selâmımı yazsın ve keyfini sual etsin. Başkâtib Bekir Sıdkı ve müddeiumumî Şükrü Efendilere selâm ediyorum. Bir vasıta ile kaymakama selâmımı tebliğ edip diyesiniz ki; istirahat-ı ruhiyeye pek çok muhtaç olduğum bu üç senede, Cenab-ı Hak şu kaymakamı zahirî bir vasıta yaptığı için Cenab-ı Hakk’a şükrederim ve kaymakama da dua ediyorum. Cenab-ı Hak onu muvaffak etsin, istikamet ihsan etsin. O çok defa hatırıma gelecek. Ben gitmedim, benim yerime dostum bizim tarafa tahvil etmiş gidiyor, Allah hayırlı selâmet versin.

**Madde 6**: Kardeşimiz Abdülmecid aldığı Sözler’den pek çok memnun olmuştur. Yeniden bir kısmını daha sizlere göndereceğim. Gayet emniyetli bir surette ona gönderiniz. Ona gönderilen Sözler, binler adamlara gönderilmiş gibidir. Çünki o da ikinci bir Hulusi’dir, hem de gayet yüksek bir âlimdir. O havaliye neşreder.

*el-Bâkî Hüve’l-Bâkî*
*Kardeşiniz*
*Said Nursî*

***

1. Hulusi Bey’e yazılmış mektubun orijinali. (Kaynak: hulusiyahyagil.com)
![[Barla-318-AltiMade1.jpg|300]]
![[Barla-318-AltiMade2.jpg|300]]

