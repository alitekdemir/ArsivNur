---
title: "Barla 322 : Dokuzuncu Mektub'un tamamı"
no: 322
id: "B-322"
konu: "Dokuzuncu Mektub'un tamamı"
bolge: "Barla"
donem: "Barla Dönemi"
date: 
yazar: "Said Nursî"
---

# Barla 322 : Dokuzuncu Mektub'un tamamı

<p class="arabic" dir="rtl" title="Meal: “Yedi gökle yerin ve onların içindekilerin Onu tesbih ettiği ve her şeyin ancak Onu övüp tesbih ettiği Zât olan Allah’ın adıyla.”">بِاسْمِ مَنْ تُسَبِّحُ لَهُ السَّمٰوَاتُ السَّبْعُ وَالْاَرْضُ وَمَنْ فِيهِنَّ وَاِنْ مِنْ شَىْءٍ اِلاَّ يُسَبِّحُ بِحَمْدِهِ</p>

<p class="arabic" dir="rtl" title="Meal: “Allahın selamı, rahmet ve bereketleri, dünyada ve ahirette hem sizin hem anne-babanızın üzerinize olsun. * Allah, merhum amcanıza rahmet-i vâsia ile rahmet eylesin ve size sabr-ı cemil ihsan buyursun. Amin.”">وَعَلَيْكُمُ السَّلاَمُ وَعَلٰى وَالِدَيْكَ وَرَحْمَةُ اللّٰهِ وَبَرَكَاتُهُ فِى الدُّنْيَا وَالْآخِرَةِ * رَحِمَ اللّٰهُ عَمِّكُمُ الْمَرْحُومَ رَحْمَةً وَاسِعَةً وَاَحْسِنْ اِلَيْكُمْ صَبْرًا جَمِيلاً، آمين</p>

Gayretli kardeş, hamiyetli arkadaş, kahraman asker, çalışkan talebe, âlicenap müslüman, hakîkatlı mü’min vasfına lâyık biraderzadem.

Senin mektubun beni çok mesrur etti, Senin mübârek iki rüyan manidardırlar. Tabirleri içinde görünüyor. Az dikkatle anlaşılır. Belki rüyadan ziyade gördüğün vâkıa, bir hakikatın temsilidir. Tabiri pek zâhir olduğu için, tafsil etmeyeceğim. Yalnız bir iki noktayı ihtar ediyorum.

**Birisi**: İkimize bir beşârettir ki, hizmetimiz makbul oluyor. Livâ-ül Hamd-ı Muhammedî altında asker kabul edilmişiz. Bize bir bayrak verilmiş. Hizbullah'ta dahil olmuşuz.

<p class="arabic" dir="rtl" title="Meal: “İyi bilin ki, Allah'ın tarafında olanlar kurtuluşa erenlerin ta kendileridir.” [Mücadele Suresi, 58:22]">اَلاَ اِنَّ حِزْبَ اللّٰهِ هُمُ الْمُفْلِحُونَ</p>

sırrına mazhar olmuşuz, demektir.

**İkinci Nokta**: “Günde iki defa beni göreceksin” şuna işarettir ki: “Günde iki defa seni yanımda hayalen ihzar ediyorum. Sen dahi 24 saatte iki defa, Sözler vasıtasıyla Üstadınızla sohbet ediniz.” demektir. Veyahut sabahdaki duâda, ben seni yanıma, akşamdaki dersde, sen beni yanına ihzar ederiz. Günde iki def’a görüşürüz.

İkinci rüyan ise: Sana ve müslümanlara büyük bir beşârettir ve sarıklılara ehemmiyetli bir itabdır. 10. safta iken, imametin çok manidardır. İnşallah Cenâb-ı Hak seni, âlî bir mertebe olan İmamlık mertebesine mazhar eder.

## Sizi yanımda hazır edip, sizinle şimdilik bir kaç kelime konuşacağım.

**Evvela**: Harekatınıza dâir ba’zı şeyleri yazmak va’ad etmiştim. Vakti daha gelmediğinden şimdilik senin müstakim aklını ve selim kalbini tevkil ediyorum.

**Saniyen**: Neşr-i envâr-ı Kur’âniyedeki muvaffakiyetin ve gayretin ve şevkin, bir ikram-ı İlâhîdir, belki bir keramet-i Kur’âniyedir, bir inâyet-i Rahmâniyedir. Sizi tebrik ediyorum. Keramet ve ikram ve inâyetin bahsi geldiği münasebetiyle, keramet ve ikramın bir farkını söyleyeceğim. Şöyle ki:

Kerametin izharı, zaruret olmadan zarardır. İkramın izharı ise, bir tahdis-i nimettir. Eğer kerametle müşerref olan bir şahıs, bilerek harika bir emre mazhar olursa, o halde eğer nefs-i emmâresi bâki ise, kendine güvenmek ve nefsine ve keşfine itimad etmek ve gurura düşmek cihetinde istidraç olabilir. Eğer bilmeyerek harika bir emre mazhar olur; Meselâ, birisinin kalbinde bir sual var. İntâk-ı bilhak kabîlinden ona muvafık bir cevap verir; sonra anlar. Anladıktan sonra kendi nefsine değil, belki kendi Rabbine itimadı ziyadeleşir ve “Beni benden ziyade terbiye eden bir Hâfızım vardır” der, tevekkülünü ziyadeleştirir. Bu kısım, hatarsız bir keramettir; ihfâsına mükellef değil. Fakat fahr için, kasten izharına çalışmamalı. Çünkü, onda zâhiren insanın kisbinin bir medhali bulunduğundan, nefse nisbet edilebilir. Amma ikram ise, o, kerametin selâmetli olan ikinci nev’inden daha selâmetli, bence daha âlidir. İzharı, tahdis-i nimettir. Kisbin medhali yok. Nefis kendine isnad edemez.

İşte kardeşim, hem senin hakkında, hem benim hakkımda, bahusus Kur’ân hakkındaki hizmetimizde eskiden beri gördüğüm ve yazdığım ihsânât-ı İlâhiye bir ikramdır; izharı, tahdis-i nimettir. Onun için sana karşı tahdis-i nimet nev’inden ikimizin hizmetimize ait muvaffakiyâtı yazıyorum. Ve bilirdim ki, sende fahr değil, şükür damarını tahrik ediyor.

**Salisen**: Görüyorum ki, şu dünya hayatında en bahtiyar odur ki, dünyayı bir misafirhane-i askerî telâkki etsin ve öyle de iz’an etsin ve ona göre hareket etsin. Ve o telâkki ile, en büyük mertebe olan mertebe-i rızâyı çabuk elde edebilir. Kırılacak şişe pahasına daimî bir elmasın fiyatını vermez. İstikamet ve lezzetle hayatını geçirir.

Evet, dünyaya ait işler, kırılmaya mahkûm şişeler hükmündedir. Bâki umur-u uhreviye, gayet sağlam elmaslar kıymetindedir. İnsan fıtratındaki şiddetli merak ve hararetli muhabbet ve dehşetli hırs ve inatlı talep ve hâkezâ şedit hissiyatlar, umur-u uhreviyeyi kazanmak için verilmiştir. O hissiyatı şiddetli bir surette fâni umur-u dünyeviyeye tevcih etmek, fâni ve kırılacak şişelere bâki elmas fiyatlarını vermek demektir.

## Şu münasebetle bir nokta hatıra gelmiş, söyleyeceğim.

Şöyle ki: Aşk, şiddetli bir muhabbettir. Fâni mahbuplara müteveccih olduğu vakit, ya o aşk kendi sahibini daimî bir azap ve elemde bırakır. Veyahut o mecazî mahbup, o şiddetli muhabbetin fiyatına değmediği için, bâki bir mahbubu arattırır; aşk-ı mecazî, aşk-ı hakikîye inkılâp eder.

İşte, insanda binlerle hissiyat var. Herbirisi, aşk gibi iki mertebesi var. Biri mecazî, biri hakikî. Meselâ, endişe-i istikbal hissi herkeste var. Şiddetli bir surette endişe ettiği vakit bakar ki, o istikbale yetişmek için senet yok. Hem rızık cihetinde bir taahhüt altında ve kısa olan bir istikbal, o şiddetli endişeye değmiyor. Ondan yüzünü çevirip, kabirden sonra hakikî ve uzun ve gafiller hakkında taahhüt altına alınmamış bir istikbale teveccüh eder.

Hem meselâ, mala ve câha karşı şiddetli bir hırs gösterir. Bakar ki, muvakkaten onun nezaretine verilmiş o fâni mal ve âfetli şöhret ve tehlikeli ve riyâya medar olan o câh, o şiddetli hırsa değmiyor. Ondan, hakikî câh olan merâtib-i mâneviyeye ve derecât-ı kurbiyeye ve zâd-ı âhirete ve hakikî mal olan a’mâl-i salihaya teveccüh eder. Fena haslet olan hırs-ı mecazî ise, âli bir haslet olan hırs-ı hakikîye inkılâp eder.

Meselâ, şiddetli bir inat ile, ehemmiyetsiz, fâni, zâil umurlara karşı sarf eder. Bakar ki, bir dakika inada değmeyen şeye bir sene inat ediyor. Hem zararlı, zehirli birşeye inat namına sebat eder. Bakar ki, bu kuvvetli his böyle şeyler için verilmemiş. Onu onlara sarf etmek, hikmet ve hakikate münâfidir. O şiddetli inadınca, o lüzumsuz umur-u zâileye vermeyip, âli ve bâki olan hakaik-i imaniyeye ve esâsât-ı İslâmiyeye ve hıdemât-ı uhreviyeye sarf eder. O haslet-i rezile olan inad-ı mecazî, güzel ve âli bir haslet olan hakikî inada, yani hakta şiddetli sebata inkılâp eder.

İşte, şu üç misal gibi, insanlar, insana verilen cihazat-ı mâneviyeyi, eğer nefsin ve dünyanın hesabıyla istimal etse ve dünyada ebedî kalacak gibi gafilâne davransa, ahlâk-ı rezileye ve israfat ve abesiyete medar olur. Eğer Kur'an-ı Hakîm'in irşadıyla istimal etseler yani hafiflerini dünya umuruna ve şiddetlilerini vezâif-i uhreviye ve mâneviyeye sarf etse, ahlâk-ı hamîdeye menşe.. ve hikmet ve hakikate muvafık olarak saadet-i dâreyne medar olur.

**Rabian**: Ulema-i İslâm ortasında “İslâm” ve “İman” ın farkları çok medar-ı bahis olmuş. Bir kısım “İkisi birdir” bir kısım “İkisi bir değil, fakat birbirisiz olmaz”. Bunun gibi çok muhtelif fikirler beyan etmişler.

Ben şöyle bir fark anladım ki: İslâmiyet iltizamdır; iman iz’andır. Tabir-i diğerle, İslâmiyet, hakka tarafgirlik ve teslim ve inkıyaddır; iman ise, hakkı kabul ve tasdiktir. Eskide bazı dinsizleri gördüm ki, şiddetli ahkâm-ı Kur’âna şiddetli tarafgirlik gösteriyordu. Demek o dinsiz, bir cihette Hakkın iltizamıyla İslâmiyete mazhardı; “dinsiz bir Müslüman” denilirdi. Sonra bazı mü’minleri gördüm ki, ahkâm-ı Kur’âniyeye tarafgirlik göstermiyor, iltizam etmiyor; “gayr-ı müslim bir mü’min” tabirine mazhar oluyor.

Acaba İslâmiyetsiz iman, medar-ı necat olabilir mi? İmansız İslâmiyet sebeb-i necat olmadığı gibi, İslâmiyetsiz iman dahi medar-ı necat olamaz. Felillâhi’l-hamdü ve’l-minnetü Kur’ân’ın i’câz-ı mânevîsinin feyziyle, Risale-i Nur mizanları, din-i İslâmın ve hakaik-i Kur’âniyenin meyvelerini ve neticelerini öyle bir tarzda göstermişler ki, dinsiz dahi onları anlasa, taraftar olmamak kàbil değil. Hem iman ve İslâmın delil ve burhanlarını o derece kuvvetli göstermiştir ki, gayr-ı müslim dahi anlasa, herhalde tasdik edecektir; gayr-ı müslim kaldığı halde iman eder.

Evet, Sözler, tûbâ-i Cennetin meyveleri gibi tatlı ve güzel iman ve İslâmiyetin meyvelerini ve saadet-i dâreynin mehâsini gibi hoş şirin neticelerini göstermişler ki, görenlere ve tanıyanlara nihayetsiz bir tarafgirlik ve iltizam ve teslim hissini verir. Ve silsile-i mevcudat gibi kuvvetli ve zerrat gibi kesretli iman ve İslâmın burhanlarını göstermişler ki, nihayetsiz bir iz’an ve hadsiz kuvvet-i iman verirler. Hattâ, bazı defa Evrâd-ı Bahâiye'de şehadet getirdiğim vakit,

<p class="arabic" dir="rtl" title="Meal: “Bu iman üzere yaşar, bu imanla ölür, bu imanla diriliriz.”">عَلٰى ذٰلِكَ نَحْيٰى وَعَلَيْهِ نَمُوتُ وَعَلَيْهِ نُبْعَثُ غَدًا</p>

dediğim zaman nihayetsiz bir tarafgirlik hissediyorum. Eğer bütün dünya bana verilse, bir hakikat-i imaniyeyi feda edemiyorum. Bir hakikatin bir dakika aksini farz etmek bana gayet elîm geliyor. Bütün dünya benim olsa, birtek hakaik-i imaniyenin vücut bulmasına bilâ tereddüt vermesine nefsim itaat ediyor.

<p class="arabic" dir="rtl" title="Meal: “Peygamber olarak gönderdiğin kim varsa iman ettik; kitap olarak indirdiğin ne varsa tasdik ettik.”">وَآمَنَّا بِمَا اَرْسَلْتَ مِنْ رَسُولٍ وَصَدَّقْنَا بِمَا اَنْزَلْتَ مِنْ كِتَابٍ</p>

dediğim vakit, nihayetsiz bir kuvvet-i iman hissediyorum. Hakaik-i imaniyenin herbirisinin aksini aklen muhal telâkki ediyorum. Ehl-i dalâleti nihayetsiz ebleh ve divane görüyorum.

## Mesele-i sâlisenin münasebetiyle hâtıra gelen bir nükte:

Zannederim ki; nâsihlerin nasihatleri şu zamanda tesirsiz kaldığının bir sebebi şudur ki: Ahlâksız insanlara derler, “Haset etme, hırs gösterme, adâvet etme, inat etme, dünyayı sevme.” Yani, “Fıtratını değiştir” gibi, zâhiren onlarca mâlâyutak bir teklifte bulunurlar. Eğer deseler, “Bunların yüzlerini hayırlı şeylere çevir, mecrâlarını değiştir” hem nasihat tesir eder, hem daire-i ihtiyarında bir emir teklif ederler.

Senin ebeveynine pek çok selâm ve arz-ı hürmet ederim. Onlar da bana dua etsinler. Sen benim kardeşim olduğun için, onlar da benim peder ve vâlidem hükmündedirler. Hem köyünüze, husûsan senden Sözler'i işitenlere umûmen selâm ederim. Şamlı, Mustafa Çavuş, Süleyman, Muhacir Hâfız Ahmed selam ederler.

*el-Bâkî Hüve’l-Bâkî*
*Kardeşiniz*
*Said Nursî*

***

1. Mektubat Mecmuasının 9. Mektubunun ilk elyazma nüshası. (Kâtip: Şamlı Hafız Tevfik) (Kaynak: hulusiyahyagil.com)
![[Barla-322-DokuzuncuMektup1.jpg|300]]
![[Barla-322-DokuzuncuMektup2.jpg|300]]

