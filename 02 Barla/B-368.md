---
title: "Barla 368 : Hüsrev’in altı adet rüyasını anlattığı mektuba cevap"
no: 368
id: "B-368"
konu: "Hüsrev’in altı adet rüyasını anlattığı mektuba cevap"
bolge: "Barla"
donem: "Barla Dönemi"
date: 
yazar: "Said Nursî"
---

# Barla 368 : Hüsrev’in altı adet rüyasını anlattığı mektuba cevap

<p class="arabic" dir="rtl" title="Meal: “O’nun adıyla” * “Hiçbir şey yoktur ki O'nu hamd ile tesbih etmesin” [İsrâ Suresi, 17:44]">بِاسْمِهِ * وَاِنْ مِنْ شَىْءٍ اِلاَّ يُسَبِّحُ بِحَمْدِهِ</p>

<p class="arabic" dir="rtl" title="Meal: “Allah’ın selâmı, rahmeti ve bereketleri, üzerinize olsun.”">اَلسَّلاَمُ عَلَيْكُمْ وَرَحْمَةُ اللّٰهِ وَبَرَكَاتُهُ</p>

Hakikatli, sıddık kardeşim Ahmed Hüsrev!

Yazdığın Kur’an cüzleri bizlere kanaat verdi ki, senin kalemin Kur’ân’a hizmet için memurdur. Sizi tebrik ediyoruz. Umum arkadaşlarım da benim bu fikrimi tasdik ediyorlar. Gördüğün rüyalar, hususan deniz içindeki bir balık arkasındaki seyahatin; Kur’an bahrinde senin kalbin, kendi kalemine binmiş geziyor. Sen Üstad’ının ağzında gördüğün üç sıra diş ise, o ağzın mecrasıyla çıkan Sözler’de üç sıra hasiyet vardır ki hem şeriata, hem tarikata, hem hakikate hizmet ettiği gibi; hem marifetullaha, hem icaz-ı Kur’aniye’ye, hem risalet-i Ahmediye’ye dair burhanları nesceden ve tahlil eden manevî dişler var olduğuna işarettir. Benimle yüksek bir odada bulunmanız, Kur’ân’ın dellalı olduğum cihetle, dershanenin has odasına Üstad’ınla yalnız bulunduğun, doğrudan doğruya onun vazifesinde şeriksiniz, o imtiyaz sana mahsustur diye işarettir. Yetmiş beşlik kale topuyla mücehhez otomobilde Üstad’ınla beraber bulunmanızın bu cihad-ı manevîde mukavemet-sûz olan yetmiş beş Söz’den her birisi yetmiş beşlik bir top hükmünde olduğuna işarettir. O korktuğun çamur içinde yatan hoca kıyafetli adam ise bilmeyerek zındıka hesabına bize karşı muhalefet vaziyetini alan ehl-i ilimden bir kaç adamın şahs-ı mânevisidir. Gördüğün bülbül senin kaleminin mübarek şeceresi başında yuvasını yapmış Kur’ân’ın ebedî bağından gelen bir bülbüldür İnşallah....

Bu defa size İşârât-ül İ’câz’dan kendi nüshamı gönderiyorum. İçindeki çizgilerle şimdilik meşgul olmayınız. Sayfaların başında küçük haşiyeleri sizdeki İşârât-ül İ’câz nüshasına yazınız. Hem bu defa İşârât-ül İ’câz’ı açtık, birden 76. sayfada <span class="arabic" dir="rtl" title="Meal: “Nübüvvetin tahkiki hakkında bir mukaddime”">مُقَدَّمَةٌ فِى تَحْقِيقِ النُّبُوَّةِ</span> bahsi açıldı. Satır başındaki elif (<span class="arabic" dir="rtl" title="">ا</span>) ‘ler nazar-ı dikkatimi celbetti, saydım 14, satır nihayetindeki tâ (<span class="arabic" dir="rtl" title="">ت</span>) ‘ları saydım, 6 çıktı. Mukabil sayfaya baktım aynen elif 14, tâ 6. O sayfaya baktım “aleyhisselam” kelimesi birbirine bakıyor. Dedim; İşârât-ül İ’câz bize bir işaret veriyor ki; “Bende bir işaret-i i’caziye var, ara bul”.. Ben de süratle aradım, bütün sayfalara işaret koydum. Daha başka katî sırlar bulunduğunu hissettim. “Şimdilik bu kadar yeter” dedim. Şimdi sen kendi nüshanızda güzel bir surette her sayfadaki işaret ettiğimiz rakamları yazacaksın. Benim nüshamdaki çirkin kalemimin kusurunu setretmek suretinde kalemin ile üstünden geç. Birer dairecik yapsan çok güzel olur.

Hem tefsirin başında yazılan “Elif ve tâ tevafukatına dair latif ve yüksek ve şüphesiz bir tevafuk” nâmı altındaki mukaddimeyi nüshanıza yazınız. Eğer benim nüshama da bir kağıt ilave edip yeni yazsanız iyi olur. Yazılmasa da zararı yok. Hem o mukaddimeye mukabil olan “Tenbih” bir derece silinmiş, o da tecdit edilse iyi olur.

Muhterem validemize çok selam ve dua ediyorum. Onun duaları hakkımda makbul olduğunu hissediyorum. Bu vakitte daha ziyade duaya muhtacım. Çünkü vazifem ağır, ben de zayıfım. Ali Efendi el-hak Hüsrev’in değerli bir kardeşidir. Bana yazdığı İ’câz-ı Kur’an nazarımda çok kıymettardır. Çünkü hem çok zahmet çekmiş, hem de tam tevâfukatı muhafaza etmiş. Cenab-ı Hak yazdığı her bir kelimeye mukabil ona bin hasene versin, âmin.

Öteki kardeşlerine de çok selam ediyorum. Onlar benim hakiki kardeşimin kardeşleri olduğu için benim kardeşlerimdir. Cenab-ı Hak bizi de onları da bu zamanın şerrinden muhafaza etsin. Sıddık bir kardeşimiz olan Saatçi Lütfi'ye ve ciddi bir kardeşimiz olan Rüşdü Efendilere çok selam ve dua ediyorum.

*el-Bâkî Hüve’l-Bâkî*
*Kardeşiniz*
*Said Nursî*

***
