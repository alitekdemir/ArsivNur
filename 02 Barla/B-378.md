---
title: "Barla 378 : Hüsrev’in yazdığı tevafuklu Kur’an cüzleri münasebetiyle bir mektup"
no: 378
id: "B-378"
konu: "Hüsrev’in yazdığı tevafuklu Kur’an cüzleri münasebetiyle bir mektup"
bolge: "Barla"
donem: "Barla Dönemi"
date: 
yazar: "Said Nursî"
---

# Barla 378 : Hüsrev’in yazdığı tevafuklu Kur’an cüzleri münasebetiyle bir mektup

<p class="arabic" dir="rtl" title="Meal: “O’nun adıyla” * “Hiçbir şey yoktur ki O'nu hamd ile tesbih etmesin” [İsrâ Suresi, 17:44]">بِاسْمِهِ * وَاِنْ مِنْ شَىْءٍ اِلاَّ يُسَبِّحُ بِحَمْدِهِ</p>

<p class="arabic" dir="rtl" title="Meal: “Kur’an’ın sırları adedince, Allah’ın selamı, rahmeti ve bereketleri üzerinize olsun.”">اَلسَّلاَمُ عَلَيْكُمْ وَرَحْمَةُ اللّٰهِ وَبَرَكَاتُهُ بِعَدَدِ اَسْرَارِ الْقُرْاٰنِ</p>

Mübarek, sıddık, kıymettar kardeşim!

Yazdığın Kur’an-ı Hakîm’in iki cüzü bana ispat etti ki, bu hizmet-i kudsiyede baş kitâbet senin hakkındır. Arkadaşımızdan arabi hattı çok mükemmel burada iki zatın yazdıkları iki cüz senin yazdıklarınla mukayese edildi, çok geri kalmışlar. Gittikçe senin hattının güzelliği daha ziyade oluyor. İnşallah bu hayr-ı azîme ve bu hizmet-i kudsiyeye tamamıyla muvaffak olacaksın. Yalnız başta tevâfukatta az inhiraf var. Gittikçe intizama girmiş. Burada matbaaları ayrı ayrı ve sahifeleri muhtelif tarzda dört-beş mushafları mukabele ettik. Umumunda Lafzullah’taki tevâfuk umumen matlup olduğunu ittifaken itikad ettik ve gördük, şüphemiz kalmadı. Ve anladık ki mushafların ve matbaaların müstensihleri yazılarında Lafzullah’ın matlup tevâfukatından başka diğer maksadları takip etmişler. Onun için Lafzullah’taki mu’cizâne tevâfukat-ı azîme bir derece intizamdan çıkmış, inşallah senin kerametli kaleminle o tevâfukat intizama girer.

Senin tedbirine ve maharetine tam itimadımla beraber bunu derim ki, kolaylıkla mümkün olmak şartıyla; mesela ikişer iki tevâfuktansa, dörtlü bir tevâfuk daha güzeldir. Bir sahifenizde altı ve birisinde yedi Lafzullah tevâfukatı nazar-ı dikkati celbeder bir cemali var.

Hem mürekkep sabit olmak şartıyla parlak olmasını çok arzu ediyorum. Mümkün oldukça sönük olmamalı. Bahsettiğin bir kilo kadar mürekkebin alınması reyinize muhavveldir. Fakat Lafzullah’tan başkaki tevâfukat öyle siyah mürekkeplerle az görünür.

Hem sair tevâfukat için lafz-ı Celal’in tevâfukatını zayi etmemeli. Mecmu-u Kur’anda lafz-ı Celâl’in adedinde çok sırlarını gördük. Mucizâne parlayan bir kaç sırlarını yazdık. Sonra size gönderilecek.

Bana yazmak için niyet ettiğin Kur’an-ı Hakîm’in başta yazıldığı takdirde mürekkep parlak istiyorum. Yaldızla münasebettar Lütfî Efendiyle meşveret et. Mümkünse Lafzullah yaldızla veya daha parlak bir mürekkeple ve sair tevâfukatı görünecek bir tarzda yazılmasını ruhum çok arzu ediyor.

Böyle bir Kur’an benim için ne derece kıymettar olduğunu bununla anlayınız ki; eğer Hüsrev’in kalemiyle arzu ve ümid ettiğim tarzda bir Kur’ân’ı biri bana verse hediyesini yüz altın lira istese bu fakir halimle beraber kabul edip kemal-i mesruriyetle alacağım. Çalışıp o borcu eda etmek için lüzum olsa hamallık dahi müftehirâne ve müteşekkirâne edeceğim. Çünkü öyle bir Kur’an kendini hem okutturacak, hem bâtın perdelerindeki hüsnü ve cemali ihsas ettirecektir fikrindeyim. Her neyse şimdilik bu kadar yeter.

Bana yazdığın 28. Mektup evvelce yazdığın Mu’cizât-ı Ahmediye gibi beni mesrur etti. Ali Efendi kardeşimiz İ’caz-ı Kur’ân’ı tevâfukatını muhafaza etmek niyetiyle yeniden yazmak istiyor. Çok teşekkür ederim. Çendan o Hüsrev’in büyük kardeşidir. Fakat bu sanatta küçüğüdür. Onun tedbirinden ve yardımından istifade etmeli. Tâ Mucizat-ı Ahmediye gibi güzel olsun.

Başta muhterem mübarek vâlidemiz ve Re’fet Bey ve Lütfi Efendi ve Ali Efendi kardeşimiz ve Hasan ve Ömer yeni kardeşlerimiz olarak umum dostlarımıza selam ve dua ediyorum.

*Kardeşiniz*
*Said Nursî*

***
