---
title: "Barla 315 : Hulusi Bey ve Hakkı Efendi’ye hitaben"
no: 315
id: "B-315"
konu: "Hulusi Bey ve Hakkı Efendi’ye hitaben"
bolge: "Barla"
donem: "Barla Dönemi"
date: 
yazar: "Said Nursî"
---

# Barla 315 : Hulusi Bey ve Hakkı Efendi’ye hitaben

<p class="arabic" dir="rtl" title="Meal: “O’nun adıyla” * “Hiçbir şey yoktur ki O'nu hamd ile tesbih etmesin” [İsrâ Suresi, 17:44]">بِاسْمِهِ * وَاِنْ مِنْ شَىْءٍ اِلاَّ يُسَبِّحُ بِحَمْدِهِ</p>

<p class="arabic" dir="rtl" title="Meal: “Allahın selamı, rahmet, ve bereketleri sizin ve kardeşlerinizin üzerinize olsun.”">اَلسَّلاَمُ عَلَيْكُمْ وَعَلٰى اِخْوَانِكُمْ وَرَحْمَةُ اللّٰهِ وَبَرَكَاتُهُ</p>

Aziz kardeşlerim!

Van’a bir-iki risale ile bir mektubu, sevdiğim bir talebeme gönderiyorum. Ötekiler gibi bunu da adresi yeni hurufla yazınız, emniyetli ve taahhüde lüzum varsa taahhüdlü olarak postaya veriniz. Evvelki postalarda gönderilenlerin biraderimize ve Ahmed Ağa’ya vusul bulup bulmadığı postaca anlaşılabilir mi?

Kardeşim Hulusi Bey! Senin meşgalen pek çok olduğunu ve çok da gayret edip yazdığını ve ümidim fevkinde çalıştığını bildiğim halde, kırk-elli gün zarfında tedricen usanmamak şartıyla bana Mi’racı yazdığın gibi güzel bir tarzda 32. Söz’ün üç mevkıfını beraber yazmanızı arzu ediyorum. Bana yazdığın 1. Mevkıfı olan ramazan hediyesini, mecbur oldum memlekette mühim talebelerime gönderdim. Yeniden yazacağın nüshayı yazdığın Mi’rac gibi kendime mahsus olarak âhir hayatıma kadar muhafaza etmek emelindeyim. 1. Mevkıf’ın âhirinde “Bak kitab-ı kâinatın safha-i rengînine ilh…” senin o güzel şiirini o mevkiye, yıldız bahsine münasib olduğu için yine yaz.

Kardeşim Hakkı Efendi! Üçümüzün kardeşi olan Abdülmecid’e gönderilmek için 29. Söz’ün Türkçe kısmını vaktiniz varsa yazsanız veya yazdırsanız iyi olur.

Aziz kardeşlerim! Mektubunuzda iki nokta hoşuma gitti. Biri: 3. Mevkıfı merakla okuyup, zannımı tasdik etmişsiniz. İkincisi: Yeni dostumun, doktorun anlayışlı sözüdür.

<p class="arabic" dir="rtl" title="Meal: “Allah bizi ve sizi, hizmet-i Kur'ana ve envar-ı iman ile tahakkuka muvaffak kılsın.”">بَاقِى وَفَّقْنَا اللّٰهُ وَاِيَّاكُمْ لِخِدْمَةِ الْقُرْآنِ وَلِلتَّحَقُّقِ بِاَنْوَارِ الْاِيمَانِ</p>

*Kardeşiniz*
*Said Nursî*

***
