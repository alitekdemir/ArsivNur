---
title: "Barla 122 : Hafız Ali’nin 29. Mektubun 3. Kısmı hakkında fıkrası"
no: 122
id: "B-122"
konu: "Hafız Ali’nin 29. Mektubun 3. Kısmı hakkında fıkrası"
bolge: "Barla"
donem: "Barla Dönemi"
date: 
yazar: "Said Nursî"
---

# Barla 122 : Hafız Ali’nin 29. Mektubun 3. Kısmı hakkında fıkrası

<p class="takdim">[Hâfız Ali’nin fıkrasıdır]</p>

Eyyühe’l-Üstadü’l-Muhterem! 29. Mektubun 3. Kısmının 9. Meselesinde emir buyurulan hizmet-i Kur’ân’dan fakirin hissesine iki erkek ve bir kız çocuğu düşmüş imiş. Aynı emri alıp gelirken düşünüyordum; Acaba, akraba-yı taallukatımda çocuklar var, hangisini intihap edeyim? Benim bu düşünceme mânen denilmiş ki: Hay Ali! Sen kendi reyine muhtar değilsin. Onun intihabı başka kapıya aittir. Üç gün sonra Yaşar ve Necati isminde iki çocuk, bana hem refik, hem ders arkadaşı ve bir derece onlara kalfa olarak tayin edildim. Çocuklar hurufatı tam bilmedikleri için bazen yazı ile, bazen kitaptan gösteriyordum. Bir mâh sonra Kur’ân okumaya başladılar. Beşinci mâh içinde <span class="arabic" dir="rtl" title="Meal: “Elhamdulillah, bu Rabbimin bir fazlıdır.”">اَلْحَمْدُ لِلّٰهِ هٰذَا مِنْ فَضْلِ رَبِّى</span> hatme muvaffak oldular.

Mübarek Üstadım! Bu hususu çok düşünüyordum ki, lâakal bir-iki senede Kur’ân okumaya liyakat kesbedilirken, memûlün hilâfında meydana gelen emr-i azîm kimseye verilmez. Ancak ve ancak i’câz-ı Kur’ân’ın o büyük denizinin reşhasıdır ve iki cihan fahri, Nebiyy-i Âhirzaman, Peygamberimiz Muhammed Mustafa Aleyhissâlatü Vesselâmın himmet-i mâneviyeleriyle o i’câzın izhar ve intişarına memur edilen Üstadımın duası gibi çok büyük kuvvetlerle hasıl olduğuna, ben değil, bu hale şahit, karyemizin ekserisi iman edip tasdik ediyorlar. Bütün köy ehl-i imanı namına, bu emr-i hayra vesile olan Üstadımıza lâ-yuadd ve lâ-yuhsâ teşekkürlerle “Cenâb-ı Hak sizlerden ebeden razı olsun” duasını âciz lisanımla daima söylüyorum.

Üstadım! Birşey daha var ki, emr-i Üstadânelerine intizardayım. O da şudur: Cenâb-ı Hak ihsan ederse, dairenizin şakirdini -bu kışta bahara sebep olup, mütenevvi çiçekleri açmasına Nisan yağmuru misillü- vücudunuz o çiçekler arasında, bir gül-ü Muhammedî (a.s.m.) (Hâfız Yaşar) yetiştirmekte inşaallah vesile olacağınıza şüphe yoktur. Mübarek dairenin mübarek talebesine, mübarek Cuma gecesinde hatmin duasıyla, hıfzının iptida duasını ve fakir-i pürkusurun af duasını, bütün hâssa ve duygularımla diler, hürmetle el ve eteklerinizden öper, kusurlarımın affını niyaz ederim, Efendim Hazretleri.

*Fakir talebeniz*
*Ali*

***
