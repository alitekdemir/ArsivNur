---
title: "Barla 1 : Yirmiyedinci Mektub’un Mukaddimesi"
no: 1
id: "B-1"
konu: "Yirmiyedinci Mektub’un Mukaddimesi"
bolge: "Barla"
donem: "Barla Dönemi"
date: 
yazar: "Said Nursî"
---

# Barla 1 : Yirmiyedinci Mektub’un Mukaddimesi

<p class="arabic" dir="rtl" title="Meal: “O’nun adıyla” * “Hiçbir şey yoktur ki O'nu hamd ile tesbih etmesin” [İsrâ Suresi, 17:44]">بِاسْمِهِ * وَاِنْ مِنْ شَىْءٍ اِلاَّ يُسَبِّحُ بِحَمْدِهِ</p>

## Mukaddime

Hulusi Bey ve Sabri Efendi’nin mektuplarında Risale-i Nur hakkındaki fıkralarının, bir mektup suretinde Risale-i Nur eczaları içinde idhal edilmesinin beş sebebi var.

**Birincisi**: Hulusi ise, âhirdeki Sözler’in ve ekser Mektubat’ın yazılmasına onun gayreti ve ciddiyeti en mühim sebep olması.. Ve Sabri’nin dahi 19. Mektup gibi bir sülüs-ü Mektubat’ın yazılmasına sebep, onun samimi ve ciddi iştiyakı olmasıdır.

**İkinci sebep**: Bu iki zât bilmiyorlardı ki, bir vakit şu fıkralar neşredilecek. Bilmedikleri için, gayet samimi, tasannusuz, hâlisâne ve derece-i zevklerini ve o hakaike karşı şevklerini ifade etmek için hususi bir surette yazmışlar. Onun için o takdiratları takriz nevinden değil, doğrudan doğruya mübalağasız bir surette, gördükleri ve zevk ettikleri hakikati ifade etmeleridir.

**Üçüncü sebep**: Bu iki zât hakiki talebelerimden ve ciddi arkadaşlarımdan... Ve hizmet-i Kur’ân arkadaşlarım içinde talebelik ve kardeşlik ve arkadaşlığın üç hassası var ki, bu iki zât üçünde de birinciliği kazanmışlar.

- **Birinci hassa**: Bana mensup herşeyi malları gibi tesâhub ediyorlar. Bir Söz yazılsa, kendileri yazmış ve telif etmiş gibi zevk alıyorlar, Allah’a şükrediyorlar. Adeta cesetleri muhtelif, ruhları bir hükmünde, hakiki manevî vereselerdir.

- **İkinci hassa**: Bütün makasıd-ı hayatiye içinde en büyük, en mühim maksatları, o nurlu Sözler vasıtasıyla Kur’ân’a hizmet biliyorlar. Dünya hayatının netice‑i hakikiyesinin ve dünyaya gelmekteki vazife-i fıtriyelerinin en mühimmi, hakaik-i imaniyeye hizmet olduğunu telakki etmeleridir.

- **Üçüncü hassa**: Ben kendi nefsimde tecrübe ettiğim ve eczahane-i mukaddese‑i Kur’âniye’den aldığım ilaçları, onlar da kendi yaralarını hissedip o ilaçları merhem suretinde tecrübe ediyorlar. Aynı hissiyatımla mütehassis oluyorlar. Ve ehl-i imanın imanlarını muhafaza etmek gayreti, en yüksek derecede taşımaları ve ehl-i imanın kalbine gelen şübehat ve evhamdan hasıl olan yaraları tedavi etmek iştiyakı, yüksek bir derece-i şefkatte hissetmeleridir.

**Dördüncü sebep**: Hulusi Bey, benim yegâne manevî evladım ve medar-ı tesellim ve hakiki vârisim ve bir dehâ-yı nuranî sahibi olacağı kaviyyen muhtemel olan biraderzadem Abdurrahman’ın vefatından sonra, Hulusi aynen yerine geçip o merhumdan beklediğim hizmeti, onun gibi ifaya başlamasıyla ve ben onu görmeden epey zaman evvel Sözler’i yazarken, onun aynı vazifesiyle muvazzaf bir şahs-ı manevî bana muhatap olmuşcasına, ekseriyet-i mutlaka ile temsilâtım onun vazifesine ve mesleğine göre olmuştur. Demek oluyor ki, bu şahsı Cenab‑ı Hak bana hizmet‑i Kur’ân ve imanda bir talebe, bir muîn tayin etmiş. Ben de bilmeyerek onunla onu görmeden evvel konuşuyormuşum ve ders veriyormuşum.

Sabri ise, fıtraten bende mevcut has bir nişan var. Bütün gezdiğim yerde kimsede görmedim. Sabri’de aynı nişan-ı fıtrî var. Bütün talebelerim içinde, karabet-i nesliyeden daha ziyade bir karabet kendinde hissetmiş. Ve şu havalide en az ümit ettiğim ve o da geç uyandığı halde en ileri gittiği bir işarettir ki, o da bir Hulusi-i Sânî’dir, müntehaptır. Cenâb-ı Hak tarafından bana talebe ve hizmet-i Kur’ân’da arkadaş tayin edilmiştir.

**Beşinci sebep**: Ben kendi şahsıma ait takdirat ve medhi kabul etmem. Çünkü mânen büyük zarar gördüm. Onun için şahsıma karşı takdirat, fahr ve gurura medar olduğu için şiddetle nefret edip korkuyorum. Fakat Kur’ân-ı Hakîm’in dellâlı ve hizmetkârı olmaklığım cihetinden ve o vazife-i kudsiye noktasında takdirat ve medih bana ait olmayıp, nurlu Sözler’e ve belki doğrudan doğruya hakaik-i imaniyeye ve esrar-ı Kur’âniyeye ait olduğu için onu müftehirâne değil, Cenâb-ı Hakka karşı müteşekkirâne kabul ediyorum.

İşte bu iki şahıs, bu hakikati herkesten ziyade anladıkları için, onlar bilmeyerek vicdanlarının sevkiyle yazdıkları takdirat ve medihlerini, Risale-i Nur eczaları içinde derc edilmeye sebep olmuştur. Cenâb-ı Hak bunların emsalini ziyade etsin ve onları da muvaffak etsin ve tarîk-i haktan ayırmasın, âmin.

<p class="arabic" dir="rtl" title="Meal: “Allahım, bizi ve bu ikisini ve kardeşlerimizden onların emsallerini, Kur’ân ve iman hizmetinde, hoşlandığı ve razı olduğun şekilde muvaffak et. Kendisine Kur’ân’ı indirdiğin o zât hürmetine ki, gece gündüz değiştikçe ve güneş ve ay döndükçe en üstün salât ve en tam selâm onun üzerine olsun.”">اَللّٰهُمَّ وَفِّقْنَا وَاِيَّاهُمَا وَاَمْثَالَهُمَا مِنْ اِخْوَانِنَا لِخِدْمَةِ الْقُرْاٰنِ وَالْاِيمَانِ كَمَا تُحِبُّ وَتَرْضٰى بِحَقِّ مَنْ اَنْزَلْتَ عَلَيْهِ الْقُرْاٰنَ عَلَيْهِ اَفْضَلُ الصَّلاَةِ وَاَتَمُّ التَّسْلِيمَاتِ مَا اخْتَلَفَ الْمَلَوَانِ وَمَا دَارَ الْقَمَرَانِ</p>

Lillahilhamd Hulusi, Sabri’nin arkasında pek çok Hulusi, Sabri imdadıma yetiştiler. Mukaddime’de yazıldığı gibi Hulusi ve Sabri’nin fıkralarına münhasır kalmadı. Öteki Hulusiler ve Sabriler, el-hak 27. Mektub’u çok zengin ve rengîn ve yüksek ve geniş bir surete çevirdiler. Cenab-ı Hak onlardan razı olsun ve hizmet-i Kur’âniyede muvaffak eylesin, âmin.

*Said Nursî*

***

> 1. Metinde “talebelik ve kardeşlik ve arkadaşlık” diye işaret edilen vasıfların hassaları ve şartları 26. Mektubun 4. Mebhasinin 10. Meselesinde şöyle izah edilmiştir:
> 
>   **Dostun hassası ve şartı budur ki**: Kat’iyen Sözlere ve envâr-ı Kuraniyeye dair olan hizmetimize ciddi taraftar olsun; ve haksızlığa ve bid’alara ve dalâlete kalben taraftar olmasın; kendine de istifadeye çalışsın. <br>**Kardeşin hassası ve şartı şudur ki**: Hakiki olarak Sözlerin neşrine ciddi çalışmakla beraber, beş farz namazını edâ etmek, yedi kebâiri işlememektir. <br>**Talebeliğin hassası ve şartı şudur ki**: Sözleri kendi malı ve telifi gibi hissedip sahip çıksın ve en mühim vazife-i hayatiyesini onun neşir ve hizmeti bilsin.

> 2. Bir Barla Lahika defterinin başında 27. Mektup şöyle takdim edilmiştir:
> 
> “33. Söz’ün 27. Mektubudur ki Mektubatu’n-Nur’un birinci muhatabı olan Hulusi Bey’in hususi mektuplarından, Risaletü’n-Nur hakkındaki takdiratını gösteren fıkralardır. 27. Mektubun 2. Kısmı olan Zeyli dahi elhak bir Hulusi-i Sânî olan Sabri Efendinin Risaletü’n-Nur hakkındaki takdiratını gösteren hususi mektuplarındaki fıkralardır.” [Hususi Arşiv n.2569, s.1]
> 
> Fakat vâkide görüldüğü üzere zamanla diğer talebelerin mektuplarının ilave edilmesiyle 27. Mektup daha geniş bir suret almıştır.

> 3. Yukarıdaki notta bahsedilen takdim ifadesinin görseli.
> ![[Barla-001-SabriHulusi.jpg|300]]


> 4. Bu mektubun elyazma ve tashihli orijinal bir nüshasının görseli. [Hususi Arşiv n.565]
> ![[Barla-001-Orijinal1.jpg|300]] ![[Barla-001-Orijinal2.jpg|300]]
> ![[Barla-001-Orijinal3.jpg|300]] ![[Barla-001-Orijinal4.jpg|300]]

