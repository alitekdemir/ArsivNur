---
title: "Barla 371 : Hüsrev’in bekar kalması & Sarıklı genç hakkında"
no: 371
id: "B-371"
konu: "Hüsrev’in bekar kalması & Sarıklı genç hakkında"
bolge: "Barla"
donem: "Barla Dönemi"
date: 
yazar: "Said Nursî"
---

# Barla 371 : Hüsrev’in bekar kalması & Sarıklı genç hakkında

<p class="arabic" dir="rtl" title="Meal: “O’nun adıyla” * “Hiçbir şey yoktur ki O'nu hamd ile tesbih etmesin” [İsrâ Suresi, 17:44]">بِاسْمِهِ * وَاِنْ مِنْ شَىْءٍ اِلاَّ يُسَبِّحُ بِحَمْدِهِ</p>

<p class="arabic" dir="rtl" title="Meal: “Allah’ın selâmı, rahmeti ve bereketleri, üzerinize olsun.”">اَلسَّلاَمُ عَلَيْكُمْ وَرَحْمَةُ اللّٰهِ وَبَرَكَاتُهُ</p>

Mübarek, sıddık kardeşim Hüsrev!

İnşallah Sözler’in mütalaasından aldığın hisse ve feyiz, dünyanın musibetlerine elemlerine karşı kâfi bir siperdir. Evet, dünya eğer daimi olsa idi, insanlar içinde hakiki fail-i muhtar olsa idiler, pederler evlatlarına hakiki malik olsa idiler, ben de senin elemli hissiyatına iştirak edecektim. Fakat sana pek ağır görünen o ehemmiyetsiz dünya şeyleri; senin çelik gibi kalbin, fikrin sarsılmamalı. Hem en mukaddes bir vazifen olan hizmet-i Kur’an sana herşeye karşı bir tesellidir, bir sevinç, bir sürurdur; sana bu yeter. Kaldı şer’i ciheti; senin takvanla vicdanını tevkil ediyorum. Dünya cihetini ise sen benden daha iyi biliyorsun. Cenab-ı Hakka şükrediyorum ki seni benim gibi mücerred bırakıp sırf Kur’ân’a hizmetkâr ediyor.

Bu defa bana yazdığın mesail-i müteferrika parçası o kadar güzeldir ki bana bu fikri verdi: Bazı küçükleri Hüsrev’e yazdırmak, yadigar olarak yanımda muhafaza etmek! Her ne ise, size bir müjde vereceğim. Hulusi Bey’in kısmen tabiri çıkmış bir sadık rüyasında mihrabda benim yanımda kendinden daha genç birisini kendinden daha ileri görmüş. Benim zannımca siz o adam olmağa namzedsiniz.

*el-Bâkî Hüve’l-Bâkî*
*Kardeşiniz*
*Said Nursî*

***

> 1. Hüsrev Efendi, Üstad’la tanıştığı aynı sene, 2 Temmuz 1931 de evlenmiş, fakat hanımı o sene içinde ayrılıp tek çocuklarını 1932 yılında kendi babasının evinde dünyaya getirmiştir. (Bediüzzaman Said Nursî ve Hayru’l-Halefi Ahmed Hüsrev Altınbaşak, c.1, s.436)
