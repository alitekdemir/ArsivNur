---
title: "Barla 352 : “Dönüşlü semâya yemin olsun” âyeti hakkında"
no: 352
id: "B-352"
konu: "“Dönüşlü semâya yemin olsun” âyeti hakkında"
bolge: "Barla"
donem: "Barla Dönemi"
date: 
yazar: "Said Nursî"
---

# Barla 352 : “Dönüşlü semâya yemin olsun” âyeti hakkında

<p class="arabic" dir="rtl" title="Meal: “O’nun adıyla” * “Hiçbir şey yoktur ki O'nu hamd ile tesbih etmesin” [İsrâ Suresi, 17:44]">بِاسْمِهِ * وَاِنْ مِنْ شَىْءٍ اِلاَّ يُسَبِّحُ بِحَمْدِهِ</p>

<p class="arabic" dir="rtl" title="Meal: “Allah’ın selâmı, rahmeti ve bereketleri, üzerinize olsun.”">اَلسَّلاَمُ عَلَيْكُمْ وَرَحْمَةُ اللّٰهِ وَبَرَكَاتُهُ</p>

Aziz, sıddık, müdakkik, meraklı kardeşim Re’fet Bey!

Sizden ziyade seninle konuşmak istiyorum. Ve arasıra merakını celbeden meselelere dair kısaca cevap vermek arzu ediyorum. Fakat maateessüf hâlim ve vaziyetim müsaade etmiyor. Gücenme! Bazı mühim meseleleri de soruyorsun, cevap veremiyorum. Şimdi bu dakikada şu mektubu yazdığım anda sekiz senedir bu köyde böyle vücudumda sıkıntılı hastalık görmemiştim. Sabahtan, işte akşama yakındır kâtibi bekliyordum, gelmedi. Ben de hattım yoktur. Siz bana yazınız, yazdırmaya mecbur etmeyiniz. Sohbetinizle memnun oluyorum. Bu yazın bütün bütün yalnızım. Süleyman da işi ile meşgul. Ben de gezemiyorum, şimdilik oraya gelemiyorum. Çünkü anladım ki dostların heyecanlarına ve görüşmek arzularına karşı ne ben ve ne de yasakçılar başa çıkamayacaklar. Onun için şimdilik sabrediyorum.

Senin <span class="arabic" dir="rtl" title="">وَالسَّمَاءِ ذَاتِ الرَّجْعِ</span> âyetine dair sualin; tefsirler hallediyorlar. İmam Razi <span class="arabic" dir="rtl" title="">رجع</span> “yağmur demektir” demiş. Bence,

<p class="arabic" dir="rtl" title="Meal: “Dönüşlü semâya yemin olsun. Yarılı (çatlamış) arza yemin olsun.” [Târık Sûresi, 86:11-12]">وَالسَّمَاءِ ذَاتِ الرَّجْعِ * وَالْاَرْضِ ذَاتِ الصَّدْعِ</p>

bu iki kelime-i kasemiyenin îcazında bir i'caz var. Fakat maateessüf şimdi izah edemiyorum. 25. Söz'de

<p class="arabic" dir="rtl" title="Meal: “Şübhesiz gökler ve yer bitişik idiler de onları ayırdık ve her canlı şeyi, sudan yaptık.” [Enbiyâ Sûresi, 21:30]">اَنَّ السَّمٰوَاتِ وَالْاَرْضَ كَانَتَا رَتْقًا فَفَتَقْنَاهُمَا وَجَعَلْنَا مِنَ الْمَاءِ كُلَّ شَىْءٍ حَىٍّ</p>

âyetine dair bir bahis vardır ki bu sualinize münasebettardır. Tefsirlerin "semavat döner, müntehâ-i hareketinden yine tekraren mebdeine döndüğüne.." dair manaları doğrudur. Çünkü harekât-ı ecram hatt-ı müstakim ile gitmiyor. Dairevî hareket olduğundan "hareket-i rac'iyye" tabir edilir. Sema, "hareket-i rac'iyyesi var" demek; "içindeki ecramın harekâtı rac'iyye ve devriyyedir". Ve semanın vaziyetine tabi küre-i arzın yevmî, senevî hareketi rac'iyye ve devriyye olduğu gibi.. zevilhayatın medar-ı hayatı olan yağmurun hâcete nisbeten tekerrürü geçen baharın imdada yetiştiği gibi her baharda yetiştiğine nazar-ı şükrâniyeyi celb etmek için Kur'an kasem ediyor. <span class="arabic" dir="rtl" title="Meal: “Yarılı (çatlamış) arza yemin olsun.”">وَالْاَرْضِ ذَاتِ الصَّدْعِ</span> Arz bütün nimetleri hazine-i rahmetten alıp, sinesi açıp göstermekle nazar-ı şükrâniyeyi celb etmek için, Kur'an-ı Azîm kasemle ehemmiyetini gösteriyor.

Senin rü'yan çok mübarektir. Evet mahşerde masum çocukların içerisine girmeniz, hıfz-ı Kur'ana çalıştırdığınız çocuklar ve çocuklar gibi masum zatların şefaatine mazhariyete beşarettir. Başta masum ders arkadaşların ve talebelerin ve hânendeki masumlara selam ve dua ediyorum. (Tarih-i vürûdu, 20 Haziran 934)

*el-Bâkî Hüve’l-Bâkî*
*Kardeşiniz*
*Said Nursî*

***
