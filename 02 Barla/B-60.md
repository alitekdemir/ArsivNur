---
title: "Barla 60 : Zekai’nin Miraç risalesi hakkında beyanı"
no: 60
id: "B-60"
konu: "Zekai’nin Miraç risalesi hakkında beyanı"
bolge: "Barla"
donem: "Barla Dönemi"
date: 
yazar: "Said Nursî"
---

# Barla 60 : Zekai’nin Miraç risalesi hakkında beyanı

<p class="takdim">[İnşallah ikinci bir Hüsrev ve küçük bir Sabri olan zeki Zekai'nin Sözler hakkındaki fıkrasıdır.]</p>

### Huzur-u Üstad-ı ekremîlerine

Üstad-ı muhterem efendim! Bundan evvelki Hafız Sabri Efendi vasıtasıyla acizane takdim ettiğim arîzada Miracı yazmaya başladığımı arzetmiştim. Bugün o yüksek kitabın ikmaline muvaffak oldum. Miracın ikmal ve mütalâasından mütevellid sürur ve saâdetimi tariften kalemim dûçâr-ı acz oluyor. Mütalâadan doğan duygularımı hulâsaten ve bir cümleyle arz edeceğim:

Miracın mütalâasında hayatın felâket girdaplarını ve saâdet-i ebediyeye giden mânevî deryanın selâmet yollarını gösteren kalb dolusu bir nur ve ziya buldum. Evet, her temsilâtta ispat edilen pek çok hakikatler ve bugün tahatturu ve tahayyülü bile ruhumuzu doldurup taşırmaya kâfi gelen Asr-ı Saâdet ve harikalar devri gözümün önünde hayatlandı; fikirden fikre, hayretten hayrete düştüm.

Mirac kitabı, felsefe düşkünü muterizlerin felsefesini her zaman için iflâs ve sukut ettirmek kuvvetine mâlik bir eserdir. Mirac kitabı, başlı başına, asıllardaki hakikatleri i’zam edilmeden ve bîtarafâne bir tefekkürün bile göreceği ve kabul edeceği bir nazarla ispat eden ve kapalı kalmış noktaları ehl-i imana makul ve mantıkî fikirlerle izhar eden bir kitab-ı tarihtir.

Gaflete dalmış ve dalâletin mağlûbu ve bir tutam aklıyla kendisine bir mümtaz mevki vermek isteyen feylesof, Mirac gibi bir şâheser karşısında apoletleri sökülmüş, bütün şöhret ve namı sukuta mahkûm bir kral vaziyetine düşer. O kral ise daimî bir ye’se mahkûmdur. Halbuki bunca hakikatler karşısında felsefe zincirleri ve muteriz efkârı birer birer kırılan, dâvâsının ve iddiasının haksız olduğunu anlayan feylesof ise Hâlık-ı Âzamın kudret ve azameti huzurunda secde eder ve af diler.

Miracın ulviyetini tarif ve tasvir etmek haddim olmadığını bilirim. Mektubumu bu kadar uzatmak cüretini ebediyete kadar devam edecek olan payansız samimiyetimizden aldım. Yazdığım Miracı beray-ı tashih Sabri Efendi kardeşim vasıtasıyla takdim ediyorum. Ve bu vesile ile lakayt olmadığımı ve olmayacağımı arz eder, himmetli ellerinizden öperim, efendim.

*Atabey’de hürmetkarınız*
*M. Zekâi*

***

1. Mektubun elyazma orijinali:
![[barla-060-huzuru-ustad-mhz-2873.jpg|300]]

