---
title: "Barla 376 : Hüsrev’in tevafuklu Kur’an’ı yazma isteği hakkında"
no: 376
id: "B-376"
konu: "Hüsrev’in tevafuklu Kur’an’ı yazma isteği hakkında"
bolge: "Barla"
donem: "Barla Dönemi"
date: 
yazar: "Said Nursî"
---

# Barla 376 : Hüsrev’in tevafuklu Kur’an’ı yazma isteği hakkında

<p class="arabic" dir="rtl" title="Meal: “O’nun adıyla” * “Hiçbir şey yoktur ki O'nu hamd ile tesbih etmesin” [İsrâ Suresi, 17:44]">بِاسْمِهِ * وَاِنْ مِنْ شَىْءٍ اِلاَّ يُسَبِّحُ بِحَمْدِهِ</p>

<p class="arabic" dir="rtl" title="Meal: “Kur’an’ın harfleri adedince Allah’ın selamı, rahmeti ve bereketleri; Sizin, vâlidenizin, kardeşinizin ve muhlis kardeşlerinizin üzerine olsun.”">اَلسَّلاَمُ عَلَيْكَ وَعَلٰى وَالِدَتِكَ وَعَلٰى اَخِيكَ وَعَلٰى اِخْوَانِكَ الْمُخْلِصِينَ وَرَحْمَةُ اللّٰهِ وَبَرَكَاتُهُ بِعَدَدِ حُرُوفِ الْقُرْاٰنِ</p>

Mübarek sıddık kardeşim ve hizmet-i Kur’âniye’de pek samimi ve ciddi ve gayretli arkadaşım Hüsrev!

Yeni ve çok hayırlı niyetimize ciddi iştirakiniz beni çok mesrur etti. Bilhassa daha evvel kendi hattınızla bana bir Kur’an yazmasını düşündüğünüz beni bu niyette ziyade teşvik etti. Senin hakkında büyük bir ümidimi kuvvetlendirdi. Allah sizden ebeden razı olsun. Seni Kur’ana bağışlasın.

Aziz kardeşim, kalben sana pek benzeyen Hafız Ali’(yi) bir hayvanla sana gönderip seni yanıma almak teşebbüs ettik. Gecede bir işarete binaen, “Hüsrev’in kıymettar yedi sekiz gün vaktini zayi etme! Onun bedeline Kur’ân’ı yazsın. Üç cüzü yazdıktan sonra senin yanına gelsin” kalbimde denildi. Ben de Hâfız Ali’ye, Bekir Ağa’ya “akşamki teşebbüsü geri bırakıyorum” dedim. Ne için dediler. Dedim:

Hüsrev’in mübarek ve nûranî kalemi ile Kur’an’ın nurlarına her gün edeceği hizmeti düşündüm, ücreti yüksek buldum. Benimle görüşmek menfaati ona mukabil gelmiyor. Çünkü Hüsrev bendeki Üstad’ını görmek için buraya kadar gelmek değil, bir risalenin kapısını açmak yeter. Onda Üstadıyla görüşebilir.

Bendeki kardeşini görmek ise; gece gündüzde kaç defa uhrevî kardeşiyle manen dergâh-ı İlâhîde görüşür. İsmiyle resmiyle görülür. Demek beraberiz, firak yok.

Eğer bendeki hizmet-i Kur’ân’daki arkadaşını görmek ise; onda iki cihet var. Ya hizmet-i Kur’an’a ait bir program almak içindir veyahut şahsen zevkli, samimi, uhrevî bir sohbet içindir.

**Birinci şık ise**: <span class="arabic" dir="rtl" title="">فَاَرْسِلْ حَكِيمًا وَلاَ تُوصِهِ</span> yani ***“Bir işe dirayetli bir adamı gönderdiğin vakit vasiyete lüzum yok. O işi becerir.”*** kaidesince ben seni hizmet-i Kur’ân’da mahir bir hakîm biliyorum. Senin yazılarına dikkat ettiğim vakit hayretle maharetini temaşa ediyorum. Onun için kendi nüshamda işaret ettiğim tevâfukat-ı Kur’âniye’yi muhafaza etmekle kendin düşündüğün tarz benim makbulümdür. Ben katiyyen hissettimki, Kur’ân’da hususan lafzullah’ta tevâfuk matlubdur. Ben de hissettiğim yerlerde işaret koydum. Bazen hattın intizamsızlığıyla intizamdan çıkan inhiraflı tevâfuku kabul etmişim, işaret etmişim. İnşallah senin intizamlı hattınla Levh-i Mahfuz’daki intizamlı tevâfukatın bir cilvesi görünecektir.

**İkinci şık ise**: Şahsımı layık görmüyorum ki, şahsî sohbette bir makam alsın.

Her ne ise, Hâfız Ali Efendi’yi ruhlu bir mektub olarak sana gönderiyorum. Muhterem âhiret hemşirem ve mânevî vâlidem olan mübarek vâlidenize çok selam ve dua ediyorum. Ramazan-ı Şerifin makbuliyetine alamet olarak elbette bende olduğu gibi onda da bir sarsıntı, bir rahatsızlık vermiştir, merak etmesin. Onun gibilerin rahatsızlıkla geçen bir saati bir gün ibadet hükmüne geçer inşallah.

Hakiki kardeşimiz Ali Efendi’ye ve hakiki tam ciddi bir arkadaşımız olan Saatçi Lütfi Efendi’ye çok selam ve dua ediyorum. Lütfi Efendi bilsinki, ben onu pek samimi biliyorum. Hüsrev ruhunda olduğunu anlıyorum.

*Kardeşiniz*
*Mirzazâde Said Nursî*

***
