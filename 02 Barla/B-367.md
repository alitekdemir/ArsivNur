---
title: "Barla 367 : Hüsrev’in altı adet rüyasını anlattığı mektubu"
no: 367
id: "B-367"
konu: "Hüsrev’in altı adet rüyasını anlattığı mektubu"
bolge: "Barla"
donem: "Barla Dönemi"
date: 
yazar: "Said Nursî"
---

# Barla 367 : Hüsrev’in altı adet rüyasını anlattığı mektubu

**Bir gün bir vakıada** sevgili Üstad’ım sizi görüyorum. Yanınızda beş altı kişi vardı. Şöyle hatırıma geldi ki, “Üstad’ımı ilk ziyaret ettiğim vakit yüzlerini iyice görememiştim. Şimdi güzelce bakayım” dedim. O sırada siz bana diyorsunuz ki, “Hüsrev ismi bana hoş gelmiyor.” Ben de dedim: “Üstad’ım benim mahlasım Ahmed’dir. Bundan sonra kendimi böyle tesmiye edeyim” dedim. Bunun üzerine: “Madem öyledir zararı yok, yine Hüsrev kalsın” dediniz.

Sevgili Üstad’ım! Boyunuz benden yüksek olduğu için lakırdı ederken ağzınızı görüyordum. Ağzınızın içinde ve üst çenede birbiri içinde üç sıra dişiniz vardı. Uyandım; gece vakti idi, tekrar uyudum.

**İkinci bir rüya daha görüyorum**: Sizi ziyarete gidiyorum. Siz Karaağaç taraflarında ikamet ediyormuşsunuz. Size altı saat kadar olan bir mesafedeki bir köye gelirim. Köyün çeşmesinde ya abdest alırım veyahut su içerim. Sizin o köye geldiğinizi işittim. Bulunduğunuz mahalle koştum. Oturduğunuz evin merdivenlerinden çıktım. Evin salonunda yirmi yirmi beş kişi kadar vardı. Hem ayakta duruyorlar. Siz merdivene yakın odadan çıktınız. Hemen o insanlar arasından size yaklaştım ellerinizden öptüm. Siz de benim sol vechimden takbîl ettiniz. Çıktığınız odaya bitişik bir diğer odaya girdiniz. Ben de sizin arkanızdan girerim. Siz odanın ilerisindeki büyük ceviz masaya otururken, ben de kapının içine girerim. Ve kapı eşiğinde ayakta durduğum halde hem kapıyı örterim, hem sürurun verdiği bir ağlama vaziyetinde iken uyanırım. O odanın içine benden başka kimse girmemişti. Bir de masada oturan siz vardınız. Ve o günden beri hayaliniz gözümün önünde tecessüm etmekte ve hiç gitmemektedir.

**Üçüncü bir rüya**: Bir gün dağlık bir mahaldeyim. Üzerimden geçen bir tayyare bana mektup atar. Bu mektup İstanbul’da bir antikacıdan geliyormuş. Mektubu açarım, okumak üzere iken arkamda ağabeyim olur. “Hüsrev, Bediüzzaman’ın otomobili geçiyor. Haydi, biz de binelim” der. Otomobili gördüm. Üzerinde 7,5’luk bir top oturtulmuş dağa doğru yokuş çıkıyordu. Ben “Bediüzzaman kabul ederse binelim” dedim. Bunun üzerine izin verilir, otomobile binmiş bulunurum. Hemen yanımda otomobilin sandalye gibi oturacak yerinde sevgili Üstad’ım siz oturuyorsunuz ve mütemadiyen “Allah Allah” zikri ile meşgulsünüz. Ben de sizin önünüzdeyim. Aramızda hiç mesafe yok ve ayakta duruyordum. Otomobil giderken bir yer gördüm ki burada bir ağaç bulunur. Ağacın altında bir oda içi kadar çamurlu ve sararmış su birikintisi vardı. Bu suyun kıble tarafında yüzü kıbleye müteveccih, su birikintisinin uzunluğu kadar uzunlukta başı sarıklı elinde sigara içen bir adam gördüm ki bu adamın ayakları çıplak olduğu gibi yüzüyle beraber güya bütün vücudu morarmış ve sarhoş insanlar gibi sersem bir halde yatıyordu. Uyandım ve bu halden çok korktum.

**Dördüncü bir rüya**: Eğirdir Gölü’nün Eğirdir ile Eğirdir’in köprüsü arasında bulunan kumsal bir yerinde bulunurum. Göl gayet berraktı. Sevgili Üstad’ım siz benim üst tarafımda bulunursunuz. Benim sağımda da bizim evimizde bulunan pek köhne üzüm çubuğu duruyormuş. Onu bir iki defa sallarım. Sonra gölün karaya sokulur yerinde yarım arşın kadar uzunlukta göl balıkları gibi değil, deniz balıkları gibi sekiz on tane balık gördüm. O esnada gölün arka kısmına girmişim. Benim önümde gördüğüm balıklar gibi yüz tane ve belki daha fazla büyüklüğünde ve bir metre kadar uzunlukta deniz balığı olur. Balık göle doğru gitmeye başlar. Ben de balık gibi başım suyun dışında olduğu halde zahmetsizce balık vaziyetinde yüzerek balığı takip ederim. Balık önümüzdeki bulunan gölün yüzüyle beraber olan bir taş duvarı geçer, ben de geçerim. Esasen balıkla aramızda hiç mesafe yok. Sonra ikinci bir duvar daha gelir. Onu geçerken balık benim arkasından geldiğimi görünce güya hiddet eder. Bana doğru kafasını çevirerek bakar. Ben hiddetini teskin etmek maksadıyla elimle sırtını okşarım. Balık bu sefer kafasını doğrultur ve göle dalar. Ben de arkasından dalarım. Burası evvelce sizinle beraber bulunduğum yerin karşısı idi. Burası sığ bir yerdi. Fakat derinleşiyordu. Yüzmesini bilmiyordum. Derin yerde batmak korkusunu hatırlarım ve gölün içerisinde iken uyanırım.

**Beşinci bir rüya**: Ağaçları çok bir bahçede bulunurum. Ağaçların yaprakları açılmamıştı. Ağaçların arasında uçan bir bülbülü tutmak için elimdeki bir kara değnekle bülbülü kovaladım. Yanımda da Bekir Ağa bulunuyordu. Bülbül benden kurtulmak için ağaçtan ağaca uçar. Ben de arkasından bülbülün uçması süratinde koşarım. En nihayet bir ağaca konar. Elimdeki değneği atarım. Bülbül aşağı doğru iner. Yine havalanmak üzere iken tutarım. Elime alır ve yürümeye başlarım. Bülbül sol elimde olduğu halde ben bir taraftan yürürüm, diğer taraftan avucumun içinde bulunan bülbül ötmekte devam eder. Bu halde iken uyanırım.

**Altıncı bir rüya**: Biri sağımda ve diğeri solumda iki arkadaşımın ortasında bulunurum. Arkadaşlarım sen padişah oldun derler. Veyahut arkadaşlarım söylemezler, ben padişah olmuşum; uyanırım.

***
