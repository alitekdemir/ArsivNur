---
title: "Barla 52 : Re’fet Bey’in Sözler hakkında bir fıkrası"
no: 52
id: "B-52"
konu: "Re’fet Bey’in Sözler hakkında bir fıkrası"
bolge: "Barla"
donem: "Barla Dönemi"
date: 
yazar: "Said Nursî"
---

# Barla 52 : Re’fet Bey’in Sözler hakkında bir fıkrası

Esselamu aleyküm Muhterem Üstadım Efendim!

Sözlerinizi Bekir Ağa vasıtasıyla okuyorum, çok istifade ediyorum. Ben zât-ı âlînizi tanırım fakat siz beni tanımazsınız. Ben İstanbulluyum. Sizi İstanbul'da iken görmüştüm. Bir gün ulemâyı seven ve hürmet eden bir arkadaşla beraber Bayezid Camiine girmiştik. O arkadaş sizi bana gösterdi. Ve "terceme-i hâlini okuduğumuz zât budur" demişti. Zannıma göre bu tarih 338 dir. Şu halde sizi on senedenberi tanıyorum. Ve ilim ve irfanınıza hayranım. Ne yazık ki on senedenberi hiçbir eserinizi okumaya muvaffak olamamıştım. Cenab-ı Hakka çok şükürler olsun beni Isparta'ya gönderdi ve sizin Sözlerinizi okumak fırsatını bana bahşetti, elhamdulillah.

Buraya geldiğim zaman sizin nerede olduğunuzu bilmiyordum. Bir gün vilayet kütüphanesinde sizi sordum. Barla'da olduğunuzu haber verdiler. O zaman şu gurbet diyarında çok sevindim. Zira herhalde istifade edeceğimi düşündüm. Nitekim öyle oldu. Bekir Ağa ile tanıştık, ahbab olduk ve Sözlerinizi birer birer okumaya başladım. Hamdolsun istifadem çoktur. Bu sözlerden 29. Sözü bir deftere yazdım. Yanımda tutup daima okumak istiyorum. Bu defteri Bekir Ağa ile zât-ı âlînize takdim ettim. Hataları varsa tashih olunduktan sonra iadesini rica ediyorum. Vakit buldukça diğer Sözleri de yazacağım.

Sözleriniz mürşidâne ve çok yüksek olduğundan, gayet dikkatli ve tahlil ederek okunmak icap ediyor. Serd eylediğiniz delâil-i akliye ve mantıkiye o kadar tatlı ve hayret-bahştır ki, insan okudukça okuyor ve nâmütenahi bir zevk-i mânevî hissederek hiç elinden bırakmak istemiyor. Bu sebeple, bir defa okumak kâfi değil. Hepsi yanında bulunup daima okumalıdır. İnşallah ona da muvaffak oluruz. Şimdilik bu kadar yeter, başınızı ağrıtmayayım. Selam ve muhabbetle ellerinizden öper ve nihayetsiz hürmetlerimi takdim ederim Efendim. 10 Nisan 932

*Mütekàidîn-i askeriyeden*
*Yüzbaşı Re’fet*

***
