---
title: "Barla 372 : Hüsrev'in, Şehid Molla Habib yerine hayr-ul halef olması"
no: 372
id: "B-372"
konu: "Hüsrev'in, Şehid Molla Habib yerine hayr-ul halef olması"
bolge: "Barla"
donem: "Barla Dönemi"
date: 
yazar: "Said Nursî"
---

# Barla 372 : Hüsrev'in, Şehid Molla Habib yerine hayr-ul halef olması

<p class="arabic" dir="rtl" title="Meal: “O’nun adıyla” * “Hiçbir şey yoktur ki O'nu hamd ile tesbih etmesin” [İsrâ Suresi, 17:44]">بِاسْمِهِ * وَاِنْ مِنْ شَىْءٍ اِلاَّ يُسَبِّحُ بِحَمْدِهِ</p>

<p class="arabic" dir="rtl" title="Meal: “Kur’an hizmetinde yazdığınız harfler adedince; Allah’ın selamı sizin, vâlidenizin kardeşinizin ve kızkardeşinizin üzerine olsun.”">اَلسَّلاَمُ عَلَيْكُمْ وَعَلٰى وَالِدَتِكُمْ وَعَلٰى اَخِيكُمْ وَاِخْوَتِكُمْ بِعَدَدِ حُرُوفِ مَا كَتَبْتَهُ فِى خِدْمَةِ الْقُرْاٰنِ</p>

Bahtiyar sıddık kardeşim ve bu hizmet-i kudsiyede fedakar hakiki bir arkadaşım!

Bu defaki mektubunuz Hulusi Bey’in malumunuz olan rüyasında, “Benden genç birisi, benden daha ileri, gaybdan hedayayı getirmeye vasıta bir arkadaşımız olacak” fıkrasını tabir ediyor gibi görünüyor.

Evet kardeşim, İşârât-ül İ’caz’ın te’lifinde benim en has ve halis ve yüksek kâtibim ve talebem olan Molla Habib-i Şehid, o zamandan beri en derin kalbimde ‘onun yerini tutacak ve teselli verecek ve ona benzeyecek’ rahmet-i ilahiyeden istiyordum. Felillahilhamd, siz çok cihetlerle o Habib’siniz, ona tam bir hayru’l-halefsiniz. O zat makbulîndenmiş. Fakat o bilmeden gitmiş. Hem kahramancasına şehadet mertebesini kazanmış. Alem-i berzahta zannederim size bakıyor. Beni yalnız bırakmadığınız için memnun oluyor. Senin ve Lütfı ve Rüşdü ve Re’fet Bey’in mektuplarınızı 27. Mektub’un kısmen zeylinde derc etmek istiyorum.

Şahsıma ait haddimden fazla teveccühünüzü dahi yine envar-ı Kur’âniye’ye devredip öyle kabul ediyorum. Yoksa ben kendimi o fazla teveccühünüze layık göremiyorum. Allah’a şükürden başka mabeynimizde minnettarlık olsa siz bana değil ben sizlere karşı sarf etmeğe kendimi borçlu biliyorum.

Hurûf-u Kur’aniye tevafukatına ait Kenzü’l-Arş nüktesiyle 8. Remzi, 1. Cüzün başındaki haşiyeler tarzında yazılması re’yinize muhavveldir.

*el-Bâkî Hüve’l-Bâkî*
*Kardeşiniz*
*Said	Nursî*

***
